<urn:lofts:fhg.1.charon:1.1> At Charo Lampsacenus aetate (Herodoto) prior, ubi de Pactya ei sermo est, nullum tale neque Mitylenaeis neque Chiis flagitium imputat. Haec autem sunt ejus verba: «Pactyas, audito exercitum Persicum appropinquare, profugit primo Mitylenam, deinde in Chium: eumque cepit Cyrus.»
<urn:lofts:fhg.1.charon:2.1> «Athenienses autem viginti triremibus navigarunt, ut auxilium ferrent Ionibus, et ad Sardes expeditione facta, omnia circa eam urbem ceperunt, excepta munitione regia: his actis Miletum reverterunt.»
<urn:lofts:fhg.1.charon:3.1> Charon vero Lampsacenus, in Persicis, ubi de Mardonio loquitur et de Persarum exercitu qui circa Atho montem periit, haec simul scribit: «Et tunc primum in Graecia conspectae sunt albae columbae, quae nullae ante id tempus fuerant.»
<urn:lofts:fhg.1.charon:5.1> Quae a Graecis Naupactia carmina dicuntur, attribuuntur ea vulgo Milesio homini, sed Charon Pythei filius auctorem eorum perhibet Naupactium Carcinum. Nobis certe Lampsaceni hominis probatur sententia. Nam quae tandem ratio afferri potest, quamobrem versus, quos in feminas Milesius homo fecisset, Naupactiorum nomine circumferantur?
<urn:lofts:fhg.1.charon:6.1> Codridae genere, patria Phocaeenses fuerunt duo gemini fratres Phobus et Blepsus: quorum ille primus a Leucadibus petris in mare se dedit, ut Charo Lampsacenus scriptum reliquit. Is Phobus, vir potentia et dignitate praeditus regia, cum navigasset Parium suorum causa negotiorum, amicitiam et hospitii jus contraxit cum Mandrone, Bebrycum rege, eorum qui Pityoessenses cognominantur, eique a vicinis bello infestato auxilium tulit. Mandro autem navibus avehenti Phobo cum alia detulit officia, tum partem urbis agrique largiturum se promisit, si Phocaeorum coloniam vellet Pityoessam deducere. Phobus cum id consilium civibus probasset, fratrem misit, qui colonos eo deduceret. Stetit sane promissis Mandro. Sed Phocaeenses, cum spoliis, praeda, opibusque magnis e finitimis barbaris potirentur, invisi primum, post etiam terrori Bebrycibus fuerunt. Cupientes itaque iis liberari, cum Mandro, homo probus et justus, persuaderi sibi non pateretur, ut mala fide cum Graecis ageret, peregre eo profecto, moliti sunt, quomodo eos per dolum necarent. Lampsace autem, Mandronis filia, virgo, cum insidias praenosset, primum a facinore hoc amicos et domesticos avertere dictis aggressa est, impiam docens eos rem et atrocem perpetraturos, si benefactores, et quorum auxiliis in bello usi essent, eosque jam cives, interficerent. Ubi non persuasit, occulte Graecis quid ageretur detexit, utque sibi caverent monuit. Phocaeenses, sacrificio quodam et convivio apparato, Pityoessenses in suburbium evocavere: ipsi in duo divisi agmina, altero urbem occuparunt, altero homines trucidaverunt. Sic urbe potiti, Mandronem acciverunt, ut cum iis, quos ipsi constituerint, una regnaret: Lampsacenque, cum ea ex in valetudine mortua esset, magnifice in urbe sepeliverunt, cui et ab ejus nomine Lampsaci nomen imposuerunt. Ut autem Mandro, proditionis vitans suspicionem, habitare cum ipsis recusavit, petiitque ut mulieres liberique defunctorum ad se mitterentur: Phocaeenses absque omni maleficio studiose eos miserunt. Et Lampsacae quum initio heroicos honores habuissent, postmodo ut numini sacrificandum decreverunt: idque decretum adhuc ratum est apud eos.
<urn:lofts:fhg.1.charon:7.1> Charon dicit Lampsacenorum terram antea Bebryciam appellatam esse a Bebrycibus incolis, quae tamen gens bellis prorsus deleta est.
<urn:lofts:fhg.1.charon:8.1> Charon Lampsacenus alia trecenta stadia aufert, a Practio initium Troadi ponens, quod tot abest a Pario, quot dixi, stadiis, sed ad Atramyttium usque producit.
<urn:lofts:fhg.1.charon:9.1> Similia de Cardianis narrat Charon Lampsacenus Annalium libro secundo, his usus verbis: Bisaltae adversus Cardiam copias eduxerunt, atque praelio vicerunt. Erat autem dux Bisaltarum Onaris. Hic, puer quum esset, Cardiae venditus fuerat; emtusque a quodam Cardiano, tonsoriam artem exercuerat. Acceperant autem Cardiani oraculum, Bisaltas bellum ipsis illaturos: qua de re saepe inter se disserebant in tonstrina sedentes. Ille igitur quum Cardia in patriam profugisset, Bisaltis auctor fuit expeditionis adversus Cardianos suscipiendae, duxque ipse creatus est Bisaltarum. Docuerant autem omnes Cardiani equos in ipsorum conviviis saltare ad tibiae cantum, ita ut posterioribus pedibus insistentes, anterioribus modos tibiae, quos edocti erant, gesticularentur. Quod cuin sciret Onaris, e Cardia tibicinam emerat: quae postquan Bisaltiam venit, multos inflare tibiam docuit; quos ille expeditionis socios secum sumsit. Commisso praelio, jussit hos inflare eos tibiae modos, quos maxime callerent Cardianorum equi. Et equi, exaudito tibiarum cantu, in posteriores pedes se sublevarunt, ad saltationem conversi. Cardianorum autem robur in equitatu inerat: atque ea ratione praelio hi superati sunt.»
<urn:lofts:fhg.1.charon:10.1> Lampsaceni et Pariani de agrorum finibus litem habentes, constituerunt sub primum galli cantum viros ex utraque civitate ad se invicem mittere. Ubicumque vero sibi missi obviam fierent, hunc terminum ac finem regionis esse debere. Quod cum omnium sententiis esset approbatum, aliquot in iis locis per mare opus facientibus persuaserunt, ut cum Parianos viderent praeterire, maximam piscium copiam in ignem imponerent, et circumcirca vinum libarent, quasi Neptuno sacra facientes, eosque faustis auspiciis advocarent ad honorandum deum et libationis societatem. Quod cum piscatores facerent, illi piscatoribus morem gerentes, simul epulabantur et bibebant, remittentes aliquantum ex itineris contentione. Lampsaceni vero contendentes, ad Hermaeum priores venerunt. Id a Pario septuaginta stadiis distat: a Lampsaco autem ducentis. Tantum soli per fallaciam Lampsaceni Parianis ademerunt, finibus in Hermaeo constitutis.
<urn:lofts:fhg.1.charon:11.1> Charon vero Lampsacenus in Annalibus scribit, ad suam usque aetatem monstratum esse apud Lacedaemonios poculum, quo Alcmenam Jupiter donaverat sub Amphitryonis forma.
<urn:lofts:fhg.1.charon:12.1> Charon Lampsacenus narrat quemadmodum Rhoecus (Cnidius) quercum conspiciens tantum non in terram cadeutem, pueros jusserit eam suffulcire. Nympha autem, quae jam in eo fuerat, ut una cum arbore interiret, ad Rhoecum advenit eique gratias se habere dixit, quod servator sibi exstitisset, jussitque ut, quodcunque vellet, postularet. Ille vero quum ejus cousuetudinem peteret, damnandum quidem hoc esse dixit, se tamen obsecuturam esse, si quidem vitaret alterius feminae connubium. Internuntium vero habebant apem, quae quum talis aliquando ludentem circumvolaret, atque acerbius aliquod ille proloqueretur, tantam nymphae excitavit iram, ut excaecaretur.
<urn:lofts:fhg.1.charon:13.1> Arcas, Jovis filius aut Apollinis ex Callisto, Lycaonis filia, ut Charon ait Lampsacenus, in venatione incidit in nympham Hamadryada, quae jam in eo erat periculi, ut una cum quercu, cui innata puella, perderetur. Subvertit igitur flumen aggereque terram munivit. Nympha vero, quam Prosopeliam dicit Eumelus, cum illo consuescens Elatum progenuit et Aphidantem, ex quibus oriundi sunt Arcades, ut Apollonius quoque testatur.
