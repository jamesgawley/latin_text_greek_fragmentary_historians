<urn:lofts:fhg.4.dosiades:1.1>  De Cretensium syssitiis (id est, conviviis publicis) Dosiadas quarto libro Rerum Creticarum haec scribit: «Lyctii vero convivia publica in hunc modum celebrant. Quilibet ex fructibus praediorum decimam partem in sodalitatem confert, insuperque suam partem redituum publicorum, qui a praefectis civitatis in singulas familias dispertiuntur: servi vero in singula capita staterem Aeginensem pendunt. Distributi autem sunt cives omnes per sodalitates, quas ἀνδρεῖα illi vocant. Curam communis convivii habet mulier, adsumptis tribus aut quattuor e popularibus, qui ministrant: quorum singulos sequuntur duo famuli, ligna gestantes, quos καλοφόρους vocant. Sunt autem ubivis tota Creta duae domus publicis sodalitatibus destinatae: quarum alteram ἀνδρεῖον (virotum coenaculum) vocant; alteram vero, in quo cubant hospites peregrini, κοιμητήριον (id est, cubitorium) appellant. In ea domo quae proprie conviviis publicis destinata est, duae positae sunt mensae, hospitales dictae, quibus assident hospites qui adsunt: deinde sunt mensae reliquorum convivarum. Apponitur autem unicuique praesentium portio aequalis; junioribus quidem carnis portio tantum dimidia; nec ceterarum rerum ullam hi attingunt. Deinde in singulis mensis poculum ponitur, vino admodum diluto repletum. In commune id bibunt omnes, quibus mensa communis est: post coenam vero aliud eisdem apponitur. Pueris vero unum commune poculum miscetur. Senioribus autem, si amplius bibere cupiunt, potestas datur. A mensa vero, quaecumque sunt ferculorum optima, ea palam auferens mulier coenae praefecta apponit his qui aut bellica virtute aut prudentia aliis antecellere putantur. Post coenam primum consueverunt de rebus publicis deliberare: dein post haec commemorant res bello praeclare gestas, et fortes viros laudant, junioresque ad virtutis studium cohortantur.» 
<urn:lofts:fhg.4.dosiades:2.1>  Sosicrates Rerum Creticarum libro secundo, «Publicum servitium, inquit, Cretenses μνοίαν vocant, privata vero mancipia, ἀφαμιώτας; perioecos vero, subditos.» Paria his Dosiadas tradit Rerum Creticarum libro quarto. 
<urn:lofts:fhg.4.dosiades:3.a.1>  Mnaseas dicita Tantalo Ganymedem raptum esse et in venatione occisum; caesum vero in Mysio Olympio in templo Jovis Olympii sepultum esse. Dosiades vero a Minoe raptum esse ad portum, qui inde Harpagias vocetur; ac Minoe consuescere cum eo tentante, de rupe se praecipitem dedisse; tum Minoem eum sepelivisse, atque ficto mendacio patri ejus dixisse procellam atque nubem filium abstulisse. 
<urn:lofts:fhg.4.dosiades:4.1>  Dosiades in Creta literas inventas esse ait. 
<urn:lofts:fhg.4.dosiades:5.1>  Lesbii quoque Baccho humanas victimas ad aras ducunt, ut Dosiades ait. 
<urn:lofts:fhg.4.dosiades:6.1>  Quandoquidem Creticarum rerum scriptores plerique omnes inter sese dissentiunt, nemini mirum videri debet, si non omnibus consentanea hic a nobis exponantur. Illos euim secuti sumus, quibus et probabilior est oratio, et fides maxima habetur. Nunc enim Epimenidi theologo, nunc Dosiadae et Sosicrati ac Laosthenidae nos accommodavimus. 
