<urn:lofts:fhg.4.hippostratus:1.1>  Hippostratus de Minoe agens dicit Aegyptum ex una muliere, ex Euryrrhoe Nili f., quinquaginta filios genuisse. Similiter Danaus ex una eademque muliere, Europe Nili f., quinquaginta filias suscepit. 
<urn:lofts:fhg.4.hippostratus:2.1>  Erant Timandrei filiae Cotto et Eurythemis, quas colebant Heraclidae, quod ipsis in Peloponnesum invadentibus auxiliarem operam navaverant, ut Hippostratus ait. 
<urn:lofts:fhg.4.hippostratus:3.1>  Abaris, nomen proprium. Aiunt autem peste per universum terrarum orbem grassante, Apollinem et Graecis et barbaris oraculum consulentibus respondisse, oportere populum Atheniensem pro omnibus vota facere. Quum igitur multae gentes legatos ad ipsos mitterent, Abarin quoque ab Hyperboreis legatum eo venisse. At de tempore, quo advenerit, dissentiunt; Hippostratus enim accidisse rem dicit Olympiade [quinquagesima] tertia, Pindarus Croesi temporibus, alii Olympiade vicesima tertia. 
<urn:lofts:fhg.4.hippostratus:4.1>  Homeridas dicebant antiquitus eos, qui ex Homeri genere oriundi erant, et poemata ejus ex successione canebant. Postea autem etiam rhapsodi, qui genus ab Homero non deducebant, sic nominabantur. Inter eos insignes fuerunt rhapsodi circa Cynaethum, quos multos versus de suo in Homeri carmina introduxisse perhibent. Erat vero Cynaethus Chius, qui ex poematis quae Homeri nomine inscribuntur hymnum in Apollinem fecisse dicitur. Cynaethus ille primus Syracusis recitavit Homeri carmina circa Olympiadem sexagesimam nonam, ut Hippostratus ait. 
<urn:lofts:fhg.4.hippostratus:5.1>  Hippostratus qui Siculas genealogias conscripsit, dicit Emmenidem et Xenodicum filios esse Telemachi; ab Emmenide oriundos esse Theronem et Xenocratem; Xenodici vero filios esse Hippocratem et Capyn, qui a Therone in exilium acti postea Camicum, Siculum oppidum, obtinuerunt. Eadem in urbe Minos a Cocali filiabus periit, quo tempore Daedalum quaerens eo venerat. 
<urn:lofts:fhg.4.hippostratus:6.1>  Theron filius erat Aenesidami. Cognati ejus erant Capys et Hippocrates fratres, de quibus Hippostratus dicit in libro septimo. 
<urn:lofts:fhg.4.hippostratus:7.1>  Hippostratus narrat Theronem divitiis suis insignem fuisse. 
