<urn:lofts:fhg.4.procles_carthaginiensis:1.1>  Non longe ab eo opere, quod in foro Argivorum est, tumulus terrae consurgit, in quo conditum ferunt Medusae Gorgonis caput: de qua praeter fabulam haec quoque alia memoriae prodita sunt. Phorbi eam fitiam fuisse: patre mortuo, acceptum ab illo regnum eorum populorum, qui Tritonidem paludem accolunt, tenuisse. Solitam in venationes et pugnas exire cum Libyum, quibus imperabat, manu. Quare quum Persei copiis, quas ille lectissimas ex Peloponneso adduxerat, acie occurisset, noctu per insidias oppressam. Mortuae pulchritudinem admiratum Perseum, praecisum caput, ut spectaculo esset, in Graeciam reportasse. At Procli Carthaginiensi, Eucratis filio, veri fere similior illa priore historia haec videbatur. In Africae desertis bestias gigni multas mirabili specie et incredibili, ferosque ibi viros et feminas esse: ac virum se Romam illinc deportatum vidisse testatur. Conjiciebat itaque ex illis feminis unam fuisse Medusam: quae quum a suis gregibus aberrans venisset ad Tritonidem paludem, ejus accolas male mulctarit, usque dum a Perseo esset occisa. Adjutricem vero Perseo Minervam fuisse idcirco esse proditam, quod, qui Tritonidem lacum accolunt homines, Minervae sacri sunt. 
<urn:lofts:fhg.4.procles_carthaginiensis:2.1>  Pyrrhum Procles Carthaginiensis fortuna et rerum gestarum Alexandro Philippi filio inferiorem fuisse testatur: in disponendis vero in acie peditum equitumque copiis, et item capiendi consilii, quo hostis caperetur, arte illo multo meliorem. 
