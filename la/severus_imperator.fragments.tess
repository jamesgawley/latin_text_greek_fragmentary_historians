<urn:lofts:fhg.3.severus_imperator:2.1>  Praeerat Pannoniis universis Severus, genere quidem Afer, sed ad res administrandas alacris atque animosus duraeque vitae ac asperae insuetus, laboribusque sufficiens facilime: tum in excogitando acutus, tum in excogitato perficiendo velox. Is igitur ex nuntiis audiens Romanum imperium controversum accipere (Salvium Julianum et Pescennium Nigrum), minus secundo successu uti cognovisset, (ipse rerum potiundi cepit consilium). Impellebant autem ipsum somnia quaedam spem ejusmodi ostentantia et oracula ceteraque quae praesagiendis futuris signa apparent, quae quidem omnia veracia et certa tunc creduntur quum eventum prosperum sortiuntur. Plurima quae huc faciunt Severus in Vita sua literis consignavit, et publicis consevravit imaginibus. Sed postremum et praecipuum quod ipsi spem summam ostendebat somnium, nec nobis praetermittendum. Quo enim tempore unutiatum fuit Pertinacem suscepisse imperium, quum prodisset ac sacrificasset Severus, et pro Pertinacis imperio jurejurando perfunetus fuisset, reversus domum, vespera insecuta, in somnum prolapsus, magnum et generosum equum, imperialibus phaleris ornatum, cernere sibi visus est, qui ferret invehentem Pertinacem per mediam Romae viam Sacram. Sed postquam ad initium fori pervenit, ubi in populari statu prius populus conveniebat in eoncionem, visus ei est equus excussisse Pertinacem et projecisse, sibi autem forte adstanti subilisse et tergo susceptum tuto ipsum ferre, et in medio foro pede firmo consistere sublimem tollens Severum ut conspiceretur ab omnibus et honore afficeretur. Manet vero etiamnum in loco illo somnii hujus imago ingens, ex aere facta. 
