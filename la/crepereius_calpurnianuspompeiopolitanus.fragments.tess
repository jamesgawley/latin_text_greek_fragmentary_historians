<urn:lofts:fhg.3.crepereius_calpurnianus_pompeiopolitanus:2.1>  Hic quidem talia. Alius vero Thucydidis aemulus absolutissimus scilicet et quammaxime ad archetypi sui similitudinem compositus, initium itidem ut ille a suo nomine fecit, eiegantissimum omnium exordium, et quod thymum Atticum redoleat. Ecce enim: «Crepereius Calpurnianus Pompeiopolitanus descripsit bellum Parthorum et Romanorum, ut inter se pugnarunt; initio facto ab eo tempore, quo conflatum est.» Et post tale exordium quid reliqua tibi dicam, quales in Armenia conciones habuerit, in medio producto ipso illo Corcyraeorum oratore, aut qualem Nisibenis, quod Romanas partes non essent secuti, pestilentiam immiserit, sumptam mutuo confertim totam a Thucydide, excepto solo Pelasgico et longis mosnibus, in quibus habitarant tum pestilentia correpti? Ceterum et ipsa inceperat ab Aethiopia, ita ut deinde in Aegyptum descenderet, et in regis terras plurimas, et bonum factum, quod in illis mansit. Equidem sepelientem illum in Nisibi miseros Athenienses relinquens discessi, quum accurate nossem, quae etiam post meum discessum dicturus esset. Nam rursus hoc etiam valde frequens nunc est, ut putent hoc esse Thucydideis similia dicere, si quis paucis immutatis ipsa illius verba proferat [minuta et illa, ut ipse quoque dixeris, non ... propria]. Illud parum aberat quin omitterem: idem enim hic scriptor multa etiam armorum et machinarum genera, ut Romani illa nominant, ita in scriptum retulit, fossam ut illi, et pontem et similia latine dicens, non graece. Etcogita mihi, quae sit historiae illius dignitas, et quam deceat Thucydidem, inter Attica nomina Italica ista interposita esse, quae praetextae instar purpurae ornatum addant et decus, omninoque cum illis consentiant. 
