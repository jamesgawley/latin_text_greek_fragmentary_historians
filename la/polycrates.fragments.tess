<urn:lofts:fhg.4.polycrates:1.1>  Polycrates in Laconicis narrat, Hyacinthiorum sacrum Lacedaemonios per tres continuos dies celebrare; et ob luctum quo interemptum Hyacinthum deflent, nec coronari in coenis nec panem apponere, sed (nec?) placentas et quae sunt ejus generis dare, neque paeanem in deum canere solent, neque simile quidquam introducunt, sicuti in aliis solent sacrificiis, sed magna cum modestia coenantes discedunt. Medio autem trium dierum varium spectaculum celebratur, et solemnitas est egregia atque magna. Pueri siquidem citharam in sagulis succincti pulsant, ad tibiamque canentes et plectro omnes simul chordas percurrentes, rhythmo anapaesto acutoque vocis sono deum canunt: alii vero equis insidentes ornati per theatrum transvehuntur: et frequentes juvenum ingrediuntur cheri, patria quaedam carmina canentes; et saltatores his immixti priscos motus ad tibiam et ad canentium vocem peragunt. Virgiuum autem aliae canathris, fornicatis ligneis carpentis, vehuntur magnifice instructis; aliae, veluti certamina circensia agentes, junctis curribus pompam ducunt, universaque civitas in motu spectandique gaudio detinetur. Permulta fiunt hoc die sacrificia,atque amicis omnibus suisque servis convivium exhibent. Neque quisquam est qui sacrificiis non intersit, ita ut tota civitas vacua fiat, universis ad spectaculum effusis. 
