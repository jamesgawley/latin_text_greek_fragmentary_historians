<urn:lofts:fhg.4.archemachus_euboeus:1.1>  Archemachus Rerum Euboicarum libro tertio scribit: «Ex Boeotis qui Arnaeam condiderant, hi qui in Boeotiam non redierunt, sed quibus placuit in illa regione manere, tradiderunt se Thessalis, quibus servirent his conditionibus, ut jus non esset dominis ipsos vel interficiendi vel in aliam terram deportandi; ipsi vero agros eorum colentes, annuum illis censum penderent. Ili igitur, his conditionibus manentes seque tradentes, menestae tunc (a manendo) nominati sunt, nunc vero penestae appellantur. Suntque eorum multi dominis suis ditiores.» 
<urn:lofts:fhg.4.archemachus_euboeus:2.1>  Euthymenes in Chronicis Homerum Hesiodi aequalem sub Acasto archonte in Chio fuisse circa ducentesimum annum post Trojae excidium tradit. Eadem est sententia Archemachi in libro tertio De rebus Euboeae. 
<urn:lofts:fhg.4.archemachus_euboeus:3.1>  Cotylaeus mons, cujus Aeschines in oratione Contra Ctesiphontem meminit, in Euboea esse videtur. Archemachus certe in tertio Rerum Euboicarum dicit: «Cotylus igitur apparet obtinuisse montem, quem nunc de nomine ejus Cotylaeum dicunt.» 
<urn:lofts:fhg.4.archemachus_euboeus:4.1>  Halonnesus, parva insula maris Aegaei. Aeschines in oratione Contra Ctesiphontem, sicuti etiam Archemachus in quarto Euboicarum. Meminit vero controversiae de Halonneso etiam Theopompus quarto et Anaximenes quarto Philippicorum. 
<urn:lofts:fhg.4.archemachus_euboeus:6.1>  Omnium antiquissimos esse Aegyptios Archemachus quoque De nominum mutationibus dicit. 
<urn:lofts:fhg.4.archemachus_euboeus:7.1>  Sarapin non alium esse aiunt quam Plutonem, neque Isidem a Proserpina differre, ut Archemachus quoque Euboeensis docuit et Heraclides Ponticus, qui oraculum Canopicum Plutonis esse judicat. 
<urn:lofts:fhg.4.archemachus_euboeus:8.1>  Archemachus Euboeensis Curetas ait Chalcidem incoluisse, quumque continentes de Lelanto campo dimicarent, anterioreque eos coma hostes apprehenderent et prosternerent, comam alere in occipite, radere sinciput instituisse: atque adeo Curetas a κουρᾷ, quae est tonsura, dictos: migrasse autem in Aetoliam et loca circa pleuronem obtinuisse. Eos antem qui trans Acheloum habitabant, quum caput non tonderent, Acarnanas dictos fuisse. 
<urn:lofts:fhg.4.archemachus_euboeus:9.1>  Ionium mare prope Siciliam nomen habet secundum nonnullos ab Ione, sec. Theopompum ab Ionio Illyrio viro, sec. Archemachum ab Ionibus qui in eo perierint. 
