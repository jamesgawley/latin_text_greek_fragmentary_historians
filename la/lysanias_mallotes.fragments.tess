<urn:lofts:fhg.4.lysanias_mallotes:1.1>  Herodotus, Sardibus gesta narrans, quantum potuit rem debilitavit atque corrupit: naves, quas Athenienses Ionibus qui a rege defecerant tutandis miserunt, ausus malorum vocare initium, quod tot tantasque Graecas urbes a barbaris liberare conarentur: Eretriensium autem obiter admodum faciens mentionem, magnumque eorum et praeclarum facinus reticens ac memorabile. Jam enim turbatis Ioniae rebus, classe regia adnavigante, foras obviam euntes, Cyprios in mari Pamphylio pugna navali devicerunt. Post haec retro conversi, navibus apud Ephesum relictis, Sardes adorti sunt, et Artaphernem, qui in arcem confugerat, obsederunt, ut Miletum obsidione liberarent: quod et consecuti sunt, hostesque mirabili terrore perculsos inde amoverunt: ipsi, multitudine obrutum se iri videntes, recesserunt. Haec quum alii, tum Lysanias Mallotes in opere De Eretria scripserunt. 
