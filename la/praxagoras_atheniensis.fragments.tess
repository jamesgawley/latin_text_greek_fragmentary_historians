<urn:lofts:fhg.4.praxagoras_atheniensis:1.1> Lecti sunt Praxagorae Atheniensis De gestis Constantini Maqni historiarum libri duo: quibus narrat Constantini patrem Britanniae imperasse, Maximinum (M. Aurelium Valerium Maximianum Herculium) Romae et ceterae Italiae atque Siciliae regnum tenuisse; alterum vero Maximinum (C. Galerium Valer. Maximianum) Graeciam, minoremque Asiam ac Thraciam occupasse; Diocletianum autem, qui ceteros aetate anteibat, Bithyniam tenuisse; Arabiam item et Africam atque Aegypti omnem oram‚ quam Nilus alluit (an. 292). Igitur Constantinum pater ad Diocletianum Nicomediam erudiendum misit. Aderat tum forte Maximinus ille (C. Galerius Valerius Maximianus), qui interiori Asiae imperitabat. Is insidias adolescenti tendere animum inducens, ad pugnam cum fero leone ineundam eum composuit (Idem narrat Zonaras II, p. 623 Bonn). Ille vero feram superans occidit, deprehensisque insidiis, ad patrem confugit; quo vita defuncto (306 Juli. 25), regnum filius excepit. Eo potitus Gallos et Germanos, gentes finitimas ac barbaras, in potestatem redegit. Cognito deinde impotenter ac tyrannice subditis imperare Maxentium (hic post Maximinum Romae imperio potitus erat), expeditionem adversus eum suscepit, poenas tyrannidis quam in subditos exercebat, exacturus. Mox proelio superior in fugam tyrannum convertit. Ille vero fugiens, quem hostibus per dolum interitum machinatus est, ipse reperit, in foveam, quam aliis paraverat, delatus (312 Oct. V. Zos. II, 16). Hujus caput Romani a corpore resectum hastaeque impositum per urbem gestarunt, et victori Constantino libentes se ac volentes etiam hujus regni incolae tradiderunt. Audito rursum Licinium quoque crudeliter et inhumane suis abuti (cui pars illa imperii obvenerat, quam Maximinus ille, qui Constantino per leonem insidias struxerat, usque ad mortem tenuerat), non ferens intolerandam civibus vim atque injuriam inferri, copias item contra hunc eduxit, quo tyrannidem legitimo commutaret imperio. Licinius vero intellecta inse expeditione, metu perculsus immanitatem texit, humanitatisque speciem praeferens jurejurando etiam se obstrinxit clementem deinceps subditis futurum, quaeque foedere icto promisisset, integre servaturum. Quamobrem bello tunc imperator abstinuit. Postea tamen (ut conquiescere improbitas nequit) violati jurisjurandi reum atque in omne flagitiorum genus delapsum, magnis proeliis victum in Nicomedia urbe inclusum obsedit. Hinc supplicis habitu ad Constantium fugienti ademptum imperium est, et Constantino Magno traditum. Sic, magno imperio dignum desiderante imperatorem, Constantinus tandem quae diximus regna sibi vindicavit. Patrium enim regnum jure hereditatis adiit, Romanum everso Maximino (Maxentio), Graeciae denique et Macedoniae Asiaeque minoris exuto, ut diximus, regno Licinio; verum etiam ejus partis, cui Diocletianus praefuerat, imperium sibi adjunxit. Nam hanc quoque belli jure Maximino ademptam‚ qui Diocletiano successerat, tenebat Licinius. Victor itaque, et unum ex omnibus imperium constans‚ mox Byzantium cognominem sibi civitatem fecit. Refert autem Praxagoras, quamquam gentilis homo est, omni virtutum atque honestatis genere omnique felicitate cunctos qui antecesserint imperatores obscurasse Constantinum. In his duo ipsius Historiarum libri terminantur. Ceterum annos natus erat duos et viginti Praxagoras, ut de se ipse testatur, quum haec commentatus est. Scripserat etiam De regibus Athenarum libros duos, annum agens undevicesimum. Porro libros sex De rebus gestis Alexandri Magni Macedonum regis composuit, aetatis anno primo et tricesimo. Stylus illi apertus est et jucundus, nonnihil tamen aequo languidior. Dialecto denique usus est Ionica. 
