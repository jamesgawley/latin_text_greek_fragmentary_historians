<urn:lofts:fhg.4.theodorus_hierapolita:1.1>  Milo Crotoniates, ut narrat Theodorus Hierapolitanus in libris De certaminibus, comedebat libras carnis viginti, totidemque panis; et vini congios bibebat tres. Olympiae vero taurum quadrimum humeris impositum per stadium circumcirca gestavit: dein eundem dissectum paratumque uno die solus comedit. 
<urn:lofts:fhg.4.theodorus_hierapolita:2.1>  Astydamas Milesius, Olympiae tribus continuis vicibus victor in certamine pancratii, ad coenam vocatus ab Ariobarzane Persa, quum se ad eum contulisset, pollicitus est omnia se comesturum quae cunctis parata fuissent: et comedit. Dein rogatus a Persa, ut dignum aliquid istis viribus faceret, lenticulam lecti aeneam fregit, et a se mollitam extendit, ut idem narrat Theodorus. Post ejus mortem, cremato cadavere, una urna non capiebat ossa hominis, sed duae vix sufficiebant. Quae autem solus apud Ariobarzanem devorarit, ea novem aiunt viris parata fuisse. 
