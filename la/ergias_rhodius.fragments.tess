<urn:lofts:fhg.4.ergias_rhodius:1.1>  Ergias Rhodius in libris quos De patria edidit, postquam de Phoenicibus, insulam olim incolentibus, nonnihil ante narravit: «Phalanthusm ait, oppidum in lalyso [sive la lysia] tenens munitissimum, cui Achaia nomen, commeatu non carens, diu restiterat Iphiclo obsidenti. Oraculum enim a deo olim eis fuerat redditum, fore ut obtinerent regionem, donec albi conspicerentur corvi, et pisces in crateribus apparerent. Sperantes igitur illi, numquam id eventurum, securius remissiusque administrabant bellum. Iphiclus vero, cognito per nescio quem responso Phoenicibus divinitus dato, aliquem ex iis quibus fidem Phalanthus habuerat, Larcam nomine, aquatum euntem intercepit per insidias: cum eoque de proditione, interposita fide, egit. Pisciculos e fonte captos injecit urnae, Larcaeque dedit; jubens aquam illam in craterem infundere, e quo vinum hauriretur Phalantho. Id dum facit Larcas, Iphiclus captos corvos gypso oblinit, dimittique. Phalanthus conspicatus corvos, ad craterem properat: quem ubi piscibus vidit repletum, jam non amplius sua in potestate fore regionem ratus, legatos de pace ad Iphiclum misit, petens ut sibi liceret incolumi cum suis abire. Quod quum pollicitus Iphiclus esset, fraudem talem machinatus est Phalanthus. Mactatis victimis, exemptis visceribus, in earum ventribus abditum aurum argentumque conabatur auferre. At sentiens fraudem Iphiclus, prohibuit. Cui quum jusjurandum objiceret Phalanthus, quo pollictus erat ille, se asportari passurum quidquid in ventre illi auferrent; fraudem ipse contra molitus est, navigia illis dans quibus proficiscerentur, sed demptis gubernaculis remisque et velis: jurasse se quidem, aiens, navigia illis daturum, sed praeterea nihil. Ita quum nihil proficerent Phoenices, magnam pecuniarum partem defoderunt, locorum certa signa sibi notantes, ut posthac alio tempore reversi, eruere possent; magnam vero partem Iphiclo reliquerunt. Quibus tali modo ex insula profectis, Graeci rerum potiti sunt.» Eandem vero rem narrans Polyzelus in Rebus Rhodiorum, ait: «Oraculum de piscibus et de corvis Phalantho datum, uni notum fuerat Phacae, ejusque filiae Dorciae. Haec vero, Iphicli amore capta, et huic intercedente nutrice desponsata, persuaserat ei qui aquam ferebat, ut pisces afferret et in craterem injiceret: corvos autem ipsa, a se dealbatos, dimisit.» 
