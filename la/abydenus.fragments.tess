<urn:lofts:fhg.4.abydenus:1.1>  EX ABYDENO. De Chaldoeorum regno. Et de Chaldaeorum quidem sapientia hactenus. Regioni vero imperasse primus dicitur Alorus populique pastorem a deo se renunciatum famam sparsisse et saris decem regnasse. Sarus vero tribus millibus et sexcentis annis aestimatur, Nerus sexcentis, Sossus sexaginta. Post hunc Alapalum saris tribus regnasse, cui successit Amillarus ex urbe Pantibibli, regnavitque saris tredecim; ejus tempore secundum Annedotum semideum, qui Oanni forma similis erat, e mari emersisse. Hunc excepit Ammenon ex Pantibiblis, sarisque duodecim regnum obtinuit; post quem Megalarus item ex Pantibiblis saris octodecim imperavit: tum Daos ex Pantibiblis pastor saris decem populum rexit, cujus tempore quattuor animantia duplici natura constantia in terram e mari proruperunt; quorum nomina sunt: Euedocus, Eneugamus, Eueubulus et Anementus. Euedorescho, qui deinceps regnavit, Anodaphus successit; post quos imperium tenuerunt tum alii, tum Sisithrus, ita ut reges omnes numero decem sint, quorum omnium in imperio tempus sarorum centum et viginti summam componit.—De diluvio supra memoratis similia nec disparia subjungit, hoc pacto. «Post Euedoreschum regnaverunt alii quidam, ac demum Sisithrus, cui Saturnus pluviarum maximam vim decimo quinto mensis Daesii fore praenuntiavit, ac quicquid litteris consignatum esset apud Heliopolin Sisparorum abscondi jussit. Sisithrus haec exsecutusin Armeniam confestim navigavit. Ac statim quae a deo praedicta erant, contigerunt. Tertio vero die quum aquarum inundatio remitteretur, quasdam aves emisit, num terram alicubi aquis exstantem detegerent, exploraturus. Illae vero, profundis tantum aquarum vorticibus eas excipientibus, haud reperientees quo considere possint, ad Sisithrum remeant. Post has pariter aliae. Quum vero tertlo id fecisset et rem pro voto fuisset consecutus (volucribus nimirum pedibus limo infectis redeuntibus), illico a diis ex hominum conspectu subducitur, ac navigium in Armeniam delatum, amuleta collo suspeadena e tabularum fragmentis suppeditavit indigenis.» 
<urn:lofts:fhg.4.abydenus:5.1>  EX ABYBENO. Sunt qui dicant primos homines viribus et corporum proceritate fisos in contemptum deorum, quasi superiores illis forent, venisse; eam ob rem mirae altitudinis turrim, quae nunc Babylon est, molitos illamque aedificiis jam coelis vicinam adstruxisse, ventos autem diis opi ferendae advolantes vastam illam molem in suos auctores deturbasse, ac rudera, quae superfuerunt, Babylonis nomen accepisse. Homines porro quorum ad in tempus una eademque lingua fuerat, diis ita jubentibus, multiplici et ab invicem diverso loquendi genere discrepasse, ac postmodum enatis dissidiis Saturnum et Titanem inter se bello decertasse. 
<urn:lofts:fhg.4.abydenus:9.1>  In ea quam Abydenus de Assyriorum rebus scripsit historia, de Nabuchodonosore haec reperi: «Megasthenes, inquit, auctor est Nabucodrosorum Herculi ipsi fortitudine atque animis praestitisse, atque in Libyam et Iberiam impetu facto, utriusque jam domitae colonias in dextram Ponti plagam deportasse. Quibus peractis, Chaldaei ferunt, eum conscenso palatio divinitus repente afflatum, quod sequitur oraculum effudisse: Ille ego Nabucodrosorus, o Babylonii, imminentem vobis calamitatem praenuncio, quam Parcis, uti averruncent, nec Belus generis nostri auctor nec regina Beltis persuadere unquam poterunt. Persicus veniet mulus, qui daemonum vestrorum auxilio, durum cervicibus vestris jugum imponet. Atque hujus cladis auctor etiam Medes quidam erit, quo ante Assyrii magnopere gloriabantur. O utinam ipse, aut profundo pelago haustus atque absorptus periret, priusquam cives meos ita proderet, aut Charybdi quadam alias abreptus invias per solitudines erro vagaretur, ubi nullius neque urbis neque hominis vestigium appareat, sed ferae duntaxat libere pascantur, volucresque circumvolent, adeoque solus medios inter scopulos ac voragines jactaretur. Mihi quoque, priusquam haec ei tam nefaria mens injecta sit, feliciorem exitum sortiri liceat. Haec effatus, hominum ex oculis repente sublatus evanuit. Atque Amilmarudocum filium regni habuit successorem. Quem occidit affinis Iglisares (Neriglisares) filiumque relinquit Labassoarascum. Hoc etiam violente nece sublato, Nabannidochum, nulla cum eo affinitate conjunctum, regem creant, cui Cyrus postea Babylone potitus Carmaniae principatum ultro concessit.» Idem porro conditam a Nabuchodonosore Babylonem fuisse ita narrat: «Ferunt, inquit, loca haec omnia initio aquis obruta fuisse marisque nomine appellata: verum suam singulis regionem Belum assignasse, Babylonemque moenibus cinxisse, ac deinceps mortalium oculis ereptum esse: postea vero septum illud, valvis distinctum aereis, a Nabuchodonosore exstructum esse, quod ad Macedonum imperium usque steterit.» Ac rursus nonnullis interjectis: Nabuchodonosorus, inquit, regno potitus Babylonem intra quindecim dierum spatium triplici muro cinxit, atque Armacalen Acracanumque fluvios, ab Euphrate ortos, alio derivavit. Tum Sipparenorum urbis in gratiam paludem fodit, cujus ambitum parasangas quadraginta, altitudo vero ulnas viginti obtineret. Eidem claustra imposuit, Echetognomonas vocant, quibus patefactis agrum illi suum irrigarent. Maris quoque Rubri eluvionem objectis repressit obicibus, ac Teredonem urbem adversus Arabum irruptiones excitavit, palatiumque suum arboribus consitis (peusiles hortos vocatat) exornavit. 
