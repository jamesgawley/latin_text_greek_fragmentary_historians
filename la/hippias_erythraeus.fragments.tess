<urn:lofts:fhg.4.hippias_erythraeus:1.1>  Hippias Erythraeus secundo libro De patria sua exponens quo pacto Cnopi regnum ab assentatoribus fuerit eversum, inter alia haec scribit: Â«Cnopo de salute sua oraculum consulenti respondit deus, sacrum faceret Mercurio doloso. Post haec quum Delphos proficisceretur, comitantes eum hi qui regnum ejus eversum cupiebant, ut ejus loco paucorum erigerent dominatum (erant autem hi Ortyges et Irus et Echarus; qui, quod in eo maxime erant occupati ut illustres viros obsequiose colerent, adoratores et adulatores vocabantur): hi igitur cum rege navigantes, quum jam procul a continente essent, vinctum Cnopum in mare projecerunt. Tum Chium petentes, acceptis ibi ab insulae tyrannis Amphicle et Polytecno auxiliis, noctu Erythras reversi sunt. Per idem vero tempus cadaver Cnopi a fluctibus prope Erythras in littus erat ejectum, eo loco qui Leopodum hodie vocatur. Dumque uxor Cnopi Cleonice in curando funere erat occupata, simulque celebrabatur frequenti hominum conventu festum Dianae Strophaeae, exauditur subito tubae cantus; et capta urbe ab Ortyge ejusque sodalibus, multi trucidantur ex Cnopi amicis: Cleonice vero, re comperta, Colophonem profugit. Tum vero Ortyges cum tyrannidis sociis, copiis ex Chio adjuti, quicumque eorum rebus consiliisque obsistebant, omnes e medio tollebant: et abrogatis legibus, totam rempublicam ipsi per se administrabant, meninem civium intra muros recipientes. Ante portas vero urbis erecto tribunali jus dicebant, purpureis amicti palliis, tunicamque purpura praetextam induti. Sandalia vero, aestivo tempore, gestabant multifida; hieme autem calceis muliebribus semper incedebant. Comamque alebant; utque cincinnis crispus capillus esset curabant, capita luteis et purpureis diadematis redimiti. Habebant vero etiam ornamenta ex solido auro, prorsus ut mulieres. Cives iidem cogebant alios sibi lecticarios esse, alios lictores et apparitores, alios vias purgare: et aliorum filios ad congressus obscoenos arcessebant, aliis ut proprias uxores filiasque sibi adducerent imperarunt; si qui dicto non essent audientes, ultimis suppliciis afficiebantur. Quodsi quis ex ipsorum sodalibus mortem obiisset, congregatos cives cum uxoribus et liberis deflere cogebant mortuum, pectoraque valide plangere, et magna acutaque voce lessum ejulatusque edere, adstante flagellifero, qui ad id faciendum verberibus eos compelleret. Sic illi res suas agebant: donec Hippotes, Cnopi frater, cum idonea manu Erythras adveniens, quo tempore festum agebatur, adjuvantibus Erythraeis, invasit tyrannos; multisque ex eorum sodalibus supplicio affectis, ipso Ortyge sociisque ejus in fuga confossis, uxoribusque eorum ac liberis omni cruciatu afflictis, patriam liberavit. 
