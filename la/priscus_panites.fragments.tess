<urn:lofts:fhg.4.priscus_panites:1.1> Quum Rua, Hunnorum rex, statuisset cum Amilsuris  (Alipsuris, Jornand.), Itimaris, Tonosuribus (Juncarsis, Jorn.), Boiscis ceterisque gentibus quae Istrum accolunt,  quod ad armorum societatem cum Romanis jungendam confugissent, bello decertare, Eslam componendis Romanorum et Hunnorum controversiis adhiberi solitum misit,  qui Romanis denuntiaret, se a foedere, quod sibi cum illis  esset, recessurum, nisi omnes Scythas, qui ad eos se contulissent, redderent. Romanis vero consilium de mittendis  ad Hunnos legatis capientibus, Plinthas et Dionysius, hic ex  Thracia, ille ex Seythia oriundus, ambo exercituum duces,  et qui consulatus dignitatem (Plinthas an. 419; Dion. an.  429) apud Romanos gesserant, hanc legationem obire voluerunt. Ut vero visum est non ante legatos proficisci,  quam Eslas ad Ruam rediisset, Plinthas una cum Esla misit  Singilachum, unum ex suis necessariis, qui Ruae persuaderet cum nullo alio Romanorum, quam cum ipso, colloquium inire. Quum autem, Rua mortuo, Hunnorum regnum ad Attilam pervenisset, senatus decrevit Plintham  legationem ad Attilam exsequi. Quo S. C. Imperatoris suffragio comprobato, Plintham cupido incessit, Epigenem,  qui sapientiae laude celebris erat et quaesturae dignitatem  obtinebat, socium legationis sibi adsciscere. Qua de re  lato quoque suffragio ambo in eam legationem profecti sunt,  et Margum pervenerunt. Est autem Margus urbs in Illyrico  Mysorum ad Istrum sita, ex adverso Constantiae arcis, ad  alteram fluminis ripam collocatae, quo et regii Scythae convenerant. Extra civitatem equis insidentes utrique congressi  sunt. Nec enim barbaris de plano verba facere placuit, et  legati Romani suae dignitatis memores eodem quoque apparatu in Scytharum conspectum venire statuerunt, ne sibi  peditibus cum equitibus disserendum foret. Itaque placuit, a Romanis non modo in futurum non excipi e Scythica profugos, sed etiam eos qui multo ante profugerant,  una cum captivis Romanis, qui non soluto redemptionis pretio  ad sua redierant, dedi, aut pro unoquoque captivo Romano his, qui eum bello ceperant, octo aureos dari; Romanos belli societatem cum barbara gente, quae bellum  cum Hunnis gerat, non facere; conventus ad mercatus paribus legibus celebrari, et in tuto Romanos et Hunnos esse;  foedera rata manere et observari, si quoque anno septingentae auri librae tributi nomine Scythis regiis a Romanis  penderentur, quum antea tributum annuum non fuisset nisi  trecentarum quinquaginta librarum. His conditionibus pacem Romani et Hunni pepigerunt, qua jurejurando patrio  ritu utrimque praestito firmata, utrique ad sua redierunt.  Itaque qui ex barbaris ad Romanos transierant redditi sunt;  de quorum numero erant filii Mama et Attacam ex regio  genere, quos Scythae receptos in Carso, Thraciae castello,  crucis supplicio affecerunt, et hanc ab his fugae poenam  exegerunt. Pace cum Romanis facta, Attilas et Bleda ad  subigendas gentes Scythicas profecti sunt, et contra Sorosgos bellum moverunt. 
<urn:lofts:fhg.4.priscus_panites:2.1> Scythae, quo tempore mercatus Scytharum et Romanorum frequenti multitudine celebrabatur, Romanos cum  exercitu sunt adorti, et multos occiderunt. Romani ad Scythas miserunt, qui de praesidii expugnatione et foederum  contemptu cum eis expostularent. Hi vero se non ultro bellum inferentes, sed factas injurias ulciscentes, haec fecisse  responderunt. Margi enim episcopum in suos fines transgressum, fiscum regium et reconditos thesauros indagatum  expilasse. Hunc nisi dederent una cum transfugis, ut foederibus convenerit (esse enim apud eos plures), bellum illaturos. Quae quum Romani vera esse negarent, barbari  vero in eorum quae dicebant fide perstarent, judicium  quidem de his quae in contentione posita erant subire  minime voluerunt, sed ad hellum conversi sunt. Itaque,  transmisso Istro, oppidis et castellis ad ripam sitis plurima  damna intulerunt, et inter cetera Viminacium, quae Moesorum urbs est in Illyrico, ceperunt. His gestis, quum multi  in sermonibus dictitarent episcopum dedi oportere, ne  unius hominis causa universa Romanorum respublica belli  periculum sustineret, ille se deditum iri suspicatus, clam  omnibus civitatem incolentibus ad hostes effugit, et urbem  traditurum, si sibi Scytharum reges liberalitate sua consulerent, pollicitus est. Ad ea quum beneficium omni ratione  se repensuros promitterent, si rem ad exitum perduceret,  datis dextris et dictis jurejurando utrinque praestito firmatis,  ille cum magna barbarorum multitudine in fines Romanorum est reversus. Eam multitudinem quum ex adverso ripae in insidiis collocasset, nocte dato signo exsiliit, et urbem  in manus hostium traduxit. Et ab eo tempore barbarorum  res in diem auctiores melioresque fuerunt. 
<urn:lofts:fhg.4.priscus_panites:3.1> Sub Theodosio Juniore imperatore Attilas Hunnorum rex  delectum ex suis habuit, et litteras ad imperatorem scripsit  de transfugis et de tributis, ut, quaecumque occasione hujus  belli reddila non essent, quam citissime ad se mitterentur,  de tributis autem in posterum pendendis legati secum acturi  ad se venirent: nam si cunctarentur aut bellum pararent,  ne se ipsum quidem Scytharum multitudinem diutius contenturum. His litteris lectis, imperator nequaquam Scythas, qui ad se confugissent, traditurum dixit, sed una cum  illis in animo sibi esse, belli eventum exspectare. Ceterum  se legatos missurum, qui controversias dirimerent. Ea sicuti Romani decreverant, ubi Attilas rescivit, ira commotus  Romanorum fines vastavit, et castellis quibusdam dirutis,  in Ratiariam urbem magnam et populi multitudine abundantem irruptionem fecit.
<urn:lofts:fhg.4.priscus_panites:4.1> Theodosius misit Senatorem, virum consularem, ad Attilam legationem obiturum. Et ille quidem quam vis legati  nomen adeptus esset, minime tamen est ausus terrestri  itinere Hunnos adire; sed iter per pontum Euxinum instituit, et in Odessenorum civitatem navigavit, in qua Theodulus dux commorabatur. 
<urn:lofts:fhg.4.priscus_panites:5.1> Post pugnam in Chersoneso commissam Romani cum  Hunnis pacem per Anatolium legatum fecerunt, et in has  conditiones convenerunt: profugos Hunnis reddi, sex millia  auri librarum pro praeteritis stipendiis solvi; duo millia et  centum in posterum singulis annis tributi nomine pendi;  pro unoquoque captivo Romano, qui in Romanorum fines,  non soluto redemptionis pretio, evasisset, duodecim aureorum mulctam inferri. Quae si non solveretur, qui captivum recepisset, restituere teneri; Romanos neminem ex  barbaris ad sc confugientem admittere. In has quidem foederum leges Romani sponte consensisse videri volebant: sed  necessitate coacti, superante metu, qui Romanorum ducum  mentes occupaverat, quantumvis duras et iniquas conditiones sibi impositas summo pacis consequendae studio  ducti lubentibus animis susceperunt, et gravissimum tributum pendere non recusabant, quanquam opes imperii et  regii thesauri non ad necessarios usus, sed in absurda spectacula, in vanos honorum ambitus, in immodicas voluptates et largitiones consumptae fuerant, quales nemo sanae mentis vel in maxime affluentibus divitiarum copiis sustineret, nedum Romani isti, qui rei militaris studium adeo  neglexerant, ut non solum Scythis, sed et reliquis barbaris,  qui proximas imperii Romani regiones incolebant, vectigales facti essent. Itaque tributa et pecunias, quas ad Hunnos deferri oportebat, imperator omnes conferre coegit:  nulla etiam eorum immunitatis habita ratione, qui terrae onere, tanquam nimis gravi ad tempus, sive imperatorum benignitate, seu judicum sententia, levati erant. Conferebant etiam aurum indictum qui in senatum ascripti erant,  in praemium suae dignitatis, et multis splendida et illustris  fortuna vitae commutationem attulit. Conficiebantur enim  pecuniae, quae unicuique imperatae erant, cum acerbitate et contumelia ab iis quibus hujus rei cura ab imperatore erat demandata: adeo ut, qui a majoribus acceptas divitias  possidebant, ornamenta uxorum et pretiosam suam supellectilem in foro venum exponerent. Ab hoc bello tam atrox  et acerba calamitas Romanos excepit, ut multi aut abstinentia cibi, aut aptato collo laqueo vitam finirent Tunc igitur, parvo temporis momento exhaustis thesauris, aurum et exules(nam Scotta, qui susciperet, advenerat) ad  Scythas missi sunt. Romani vero multos ex profugis, qui  dedi reluctabantur, trucidarunt, inter quos aliqui fuerunt e regiis Scythis, qui militare sub Attila renuerant et Romanis se adjunxerant. Praeter has pacis conditiones Attilas Asimuntiis quoque imperavit, ut captivos, quos penes se haberent, sive Romanos, sive barbaros, redderent. Est autem  Asimus oppidum validum, non multum ab Illyrico distans,  quod parti Thraciae adjacet, cujus incolae gravibus damnis  hostes affecerunt. Non illi quidem se murorum ambitu tuebantur, sed extra propugnacula certamina sustinebant contra  infinitam Scytharum multitudinem et duces magni apud  eos nominis et existimationis. Itaque Hunni omissa spe  ab oppugnando oppido destiterunt. Illi autem vagantes et a  suis longius aberrantes, si quando hostes exisse et praedas  ex Romanis egisse exploratores denuntiabant, inopinantes  agressi parta ab eis spolia sibi vindicabant, numero quidem  inferiores adversariis, sed robore et virtute praestantes.  Itaque Asimuntii plurimos ex Scythis in hoc bello necaverunt, et multos Romanorum in libertatem asseruerunt, et  hostium transfugas receperunt. Quamobrem Attilas, se exercitum non ante moturum, aut foederis conditiones ratas  habitorum professus est, quam Romani, qui ad Asimuntios  pervenissent, redderentur, aut pro his mulcta conventa solveretur, et liberarentur abducti in servitutem barbari.  Quum, quae contra ea dissereret, non haberet Anatolius  legatus, neque Theodulus, praesidiariorum Thraciae militum dux (nihil enim rationibus suis barbarum movebant,  qui recenti victoria elatus, prompte ad arma ferebatur, ipsi contra propter recens acceptam cladem animis ceciderant),  Asimuntiis per litteras significarunt, ut Romanos captivos,  qui ad se perfugissent, restituerent, aut pro unoquoque  captivo duodecim aureos penderent, et Hunnos captivos  liberarent. Quibus litteris lectis, Romanos, qui ad se confugissent, liberos se abire sivisse, Scythas vero, quotquot  in suas manus venissent, trucidasse responderunt. Duos  autem captivos retinere, propterea quod hostes, obsidione  omissa, in insidiis collocati, nonnullos pueros, qui ante  munitiones greges pascebant, rapuissent, quos nisi reciperent, captivos jure belli sibi acquisitos minime restituturos.  Haec renuntiarunt qui ad Asimuntios missi fuerant. Quibus  auditis, Scytharum regi et Romanis principibus placuit exquiri pueros, quos Asimuntii raptos esse querebantur. Sed  nemine reperto, barbari ab Asimuntiis capti sunt dimissi,  prius tamen fide a Scythis accepta, non esse apud ipsos  pueros. Juraverunt etiam Asimuntii, se Romanos, qui ad se  confugissent, libertate donasse, quamvis adhuc multos in  sua potestate haberent. Nec enim sibi pejerasse videbantur,  modo suos a barbarorum servitute salvos et incolumes praestarent. 
<urn:lofts:fhg.4.priscus_panites:6.1> Pace facta, Attilas rursus legatos ad Romanos Orientales  mittit, qui transfugas repeterent. At illi legatos plurimis  donis ornatos, quum nullos perfugas apud se esse asseverassent, dimiserunt. Misit et iterum Attilas alios, quibus non  minus amplis muneribus ditatis, tertia ah eo, post illam  itidem quarta legatio advenit. Ille enim Romanorum liberalitatem, qua utebantur veriti ne a foederibus barbari discederent, ludibrio habens, novas subinde causas fingebat,  et vanas occasiones legatorum mittendorum excogitabat,  et ad suos necessarios, quos liberalitate ornare volebat, eas  legationes deferebat. Romani vero in omnibus rebus Attilae dicto audientes erant, et quae praecipiebat, domini jussa  ducebant. Non solum enim a bello contra eum suscipiendo  eorum rationes abhorrebant, sed et Parthos, qui bellum  apparabant, et Vandalos, qui maritimas oras vexabant, et  Isauros, qui praedis et rapinis grassabantur, et Saracenos,  qui regiones ad Orientem excursionibus vastabant, metuebant. Praeterea gentes Aethiopum in armis erant. Itaque  Romani animis fracti Attilam colebant, sed ceteris gentibus  resistere conabantur, dum exercitus comparabant, et duces  sortiebantur. 
<urn:lofts:fhg.4.priscus_panites:7.1> Edecon, vir Scytha, qui maximas res in bello gesserat,  venit iterum legatus cum Oreste. Hic genere Romanus Paeoniam regionem, ad Saum flumen sitam, incolebat, quae ex  foedere inito cum Aetio, Romanorum Occidentalium duce,  barbaro parebat. Itaque Edecon, in palatium admissus,  imperatori litteras Attilae tradidit, in quibus de transfugis  non redditis querebatur, qui nisi redderentur, et Romani a  colenda terra abstinerent, quam bello captam suae ditioni  adjecerat, ad arma se iturum minabatur. Ea vero secundum Istrum a Paeonibus ad Novas usque in Thracia sitas  in longitudinem extendebatur; latitudo autem erat quinque dierum itinere. Neque vero forum celebrari, ut olim,  ad ripam Istri volebat, sed in Naisso, quam urbem a se  captam et dirutam, quinque dierunim ilinere expedito homini  ab Istro distantem, Scytharum et Romanorum ditionis limitem constituebat. Legatos quoque ad se venire jussit  controversa disceptaturos, non ex quolibet hominum genere et ordine, sed ex consularibus illustriores, quos si mittere intermiserint, se ipsum ad eos arcessendos in Sardicam descensurum. His litteris lectis, digresso ab imperatore  Edecone, cum Bigila, qui ea, quae Attilas verbis imperatori denuntiari voluit, interpretatus erat, quum reliquas  quoque domos obiret, et in conspectum Chrysaphii spatharii imperatorii veniret, qui plurimum auctoritate et gratia  apud imperatorem valebat, admirabatur barbarus regiarum  domuum magnificentiam. Bigilas autem, simulatque barbarus in colloquium venit cum Chrysaphio, interpretans  retulit, quantopere laudasset imperatorias aedes, et Romanos beatos duceret propter affluentes divitiarum copias.  Tum Edeconi Chrysaphius dixit, fore eum hujusmodi domuum, quae aureis tectis praefulgerent, compotem et opibus  abundaturum, si, relicta Scythia, ad Romanos se conferret. «Sed alterius domini servum, Edecon ait, nefas est eo  invito tantum facinus in se admittere.» Quaesivit ex eo eunuchus, an facilis illi ad Attilam pateret aditus, et num qua potestate apud Scythas esset. Ille sibi necessitudinem intercedere cum Attila, respondit, et decretam sibi cum nonnullis aliis Scythiae primoribus ejus custodiam. Nam per  vices unumquemque eorum praescriptis diebus cum armis  circa Attilam excubias agere. Tum eunuchus, si fide interposita se obstringeret, inquit se maximorum bonorum  illi auctorem futurum. Cui rei tractandae otio opus esse.  Hoc vero sibi fore, si ad coenam rediret sine Oreste et reliquis legationis comitibus. Facturum se pollicitus barbarus  caenae tempore ad eunuchum pergit; et per Bigilam interpretem datis dextris jusjurandum utrimque praetitum est,  ab eunucho, se de rebus, quae Edeconi minime damno, sed  fructui et commodo essent, verba facturum, ab Edecone,  se, quae sibi crederentur, non enuntiaturum, etiamsi exsequi  nollet. Tunc eunuchus Edeconi dixit, si in Scythiam rediens Attilam sustulerit, et Romanorum partibus accesserit, vitam in magnis opibus beate traducturum. Eunucho  Edecon assensus ad hanc rem peragendam dixit opus esse  pecuniis, non quidem multis, sed quinquaginta auri libris,  quas militibus, quibus praeesset, ut sibi ad rem impigre  exsequendam adjumento essent, divideret. Quum eunuchus, nulla mora interposita, dare vellet, dixit barbarus  se prius ad renuntiandam legationem dimitti oportere, et  una secum Bigilam, qui Attilae de transfugis responsum acciperet; per eum enim se illi, qua ratione aurum sibi mitteret, indicaturum. Etenim Attilam se, simulatque redierit,  percunctaturum, ut reliquos omnes, quae munera sibi et  quantae pecuniae a Romanis dono datae sint. Neque id celare per collegas et comites licitum fore. Visus est eunucho  barbarus recta sentire, et ejus est amplexus sententiam.  Itaque eo a coena dimisso, ad imperatorem consilium initum  detulit, qui Martialium, magistri officiorum munere fungentem, ad se venire jussum docuit conventionem cum barbaro  factam: id enim illi credi et committi jure magistratus,  quem gerebat, necesse erat. Nam omnium imperatoris consiliorum magister est particeps; sub cujus cura sunt tabellarii, interpretes et milites, qui palatii custodiae deputati  sunt. Imperatore autem et Martiallo de tota re consultantibus placuit, non solum Bigilam, sed etiam Maximinum  legatum mittere ad Attilam. 
<urn:lofts:fhg.4.priscus_panites:8.1> Chrysaphius eunuchus suasit Edeconi Attilam de medio  tollere. Super ea re, habito ab imperatore Theodosio cum  Martialio magistro consilio, decreverunt non solum Bigilam,  sed Maximinum quoque legatum ad Attilam ire, et Bigilam  quidem specie interpretis, quo munere fungebatur, quae Edeconi viderentur, exsecuturum, Maximinum vero, qui  minime eorum quae in consilio imperatoris agitata erant  conscius esset, litteras ab eo Attilae redditurum. Scripserat  autem imperator de legatis suis, Bigilam interpretis munus  obitorum, et Maximinum legatum mitti, qui quidem Bigilam dignitate superaret, et genere illustris et sibi valde familiaris esset. Praeterea scripserat minime decere Attilam  foedera transgredientem Romanorum regionem invadere.  «Transfugas autem, in literis illis inquit, post eos quos  antea dedidi nunc tibi misi septemdecim. Nec enim plures  apud me nunc sunt.» Et haec quidem litteris continebantur. Coram autem Maximinum suis verbis jusserat  Attilae dicere, ne postularet majoris dignitatis viros ad  se legatos mitti. Hoc enim neque ipsius majoribus  datum esse, neque ceteris Scythiae regibus, sed quemlibet  militem aut alium nuntium legationis munus obiisse.  Ceterum ad ea quae inter ipsos in controversia erant  dijudicanda sibi videri Onegesium mitti debere. Qut enim  fierit posset, ut in Serdicam, quae diruta esset, Attilas  cum viro consulari conveniret? In hac legatione Maximinus precibus mihi persuasit, ut illi comes essem. Atque  ita cum barbaris iter facere coepimus, et in Serdicam pervenimus, trium et decem dierum itinere expedito homini  a Constantinopoli distantem. Ibi commorantes ad cibum  nobiscum sumendum Edecona et ceteros barbaros invitandos  duximus. Bobus igitur et ovibus, quas incolae nobis suppeditaverant, jugulatis, instructo convivio epulati sumus.  Inter epulas barbari Attilam, nos imperatorem admirari et  extollere. Ad quae Bigilas dixit, minime justum esse, deum  cum homine comparare, hominem Attilam, deum Theodosium vocans. Id aegre tulerunt Hunni, et sensim ira accensi  exasperabantur. Nos vero alio sermonem detorquere, et  eorum iram blandis verbis lenire. A coena ut surreximus,  Maximinus Edeconem et Orestem donis conciliaturus, Sericis vestibus et gemmis Indicis donavit. Orestes deinde  praestolatus Edeconis discessum verba faciens cum Maximino, sibi quidem ait illum probum et prudentem videri,  qui non ut alii ministri regii peccasset. Etenim spreto Oreste,  Edeconem ad coenam invitaverant et donis coluerant. Nos  autem harum omnium rerum ignari, quo pertinerent Orestis verba, non satis percipientes, quum ex eo sciscitaremur, quomodo et qua in re despectui esset habitus et  Edecon honore affectus, nihil respondit et discessit. Postridie quum iter faceremus, Bigilae, quae Orestes dixerat,  retulimus. Ille vero ait Orestem non debere iniquo animo  ferre, si eadem quae Edecon minime esset consecutus.  Orestem enim comitem et scribam Attilae, Edeconem vero  bello clarissimum, ut e gente Hunnorum, longe illum dignitate antecellere. Quae quum loqueretur, patrio sermone  Edeconem affatus, non multo post nobis confirmavit, seu vera proferret, seu fingeret, se Edeconi ea quae prius illi  dixeramus exposuisse, et aegre iram ejus ob dicta Orestis  lenivisse. Venimus Naissum, quae ab hostibus fuerat eversa  et solo aequata: itaque eam desertam hominibus offendimus,  praeterquam quod in ruderibus sacrarum aedium erant quidam aegroti. Paulo longius a flumine ad vacua loca divertentes (omnia enim circa ripam erant plena ossibus eorum qui bello ceciderant), postridie ad Agintheum, copiarum  in Illyrico ducem, qui non longe a Naisso habitabat, accessimus, ut, traditis imperatoris mandatis, reciperemus ab  eo quinque transfugas, qui septemdecim numerum, de quibus ad Attilam scripserat, explerent. Hominem igitur  convenimus, et quinque profugos Hunnis tradere praecepimus, quos verbis consolatus nobiscum dimisit. Nocte transacta, a montibus Naissi Istrum versus pergentes, in angustam convallem per obliquos flexus et circuitus multos  deferimur. Hic quum in ea opinione essemus, ut in occasum  iter tendere existimaremus, simulatque illuxit sol exoriens,  sese ex adverso oculis nostris objecit. Itaque qui loci situm  ignorabant exclamare, tanquam sol contrarium solito cursum conficeret, et abhorrentia a constituto rerum ordine  designaret: sed propter loci inaequalitatem via ea parte ad  Orientem spectat. Ex illo difficili et arduo loco ad plana et  uliginosa devenimus. Hic nos barbari portitores in scaphis  unico ligno constantibus, quas arboribus sectis et cavatis  adornant, exceperunt, et flumen transmiserunt. Et lembi  quidem minime ad nos traducendos, sed ad multitudinem  barbarorum trajiciendam erant praeparati, quae nobis in  via occurrerat, quia Attilas ad venationem in Romanorum  fines transgredi vellet. Revera autem bellum contra Romanos paravit, cujus gerendi occasionem sumebat, quod transfugae non redderentur. Transmisso Istro, septuaginta fere  stadiorum iter cum barbaris emensi in campo quodam subsistere coacti sumus, tantisper dum Edecon Attilam nostri  adventus certiorem faceret, manentibus interea nobiscum  ex barbaris, qui nos erant deducturi. Circa vesperam nobis coenantibus, auditus est strepitus equorum ad nos venientium. Et duo viri Scythae advenerunt, qui nos ad Attilam venire jusserunt. Nobis vero prius eos ad coenam  accedere rogantibus, de equis descendentes una convivium  inierunt, et postridie viam praeeuntes demonstrarunt Qua  die hora fere nona ad Attilae tentoria pervenimus: nam erant  ei plurima. Et quum in colle quodam tentoria figere vellemus, obvii barbari prohibuerunt, quoniam Attilae tentorium esset in planitie positum. Quamobrem ad barbarorum  arbitrium locum tentorii collocandi cepimus. Huc Edecon,  Orestes, Scotta et alii ex Scythis primores mox advenerunt,  et ex nobis quaesierunt, quarum rerum consequendarum  gratia hanc legationem suscepissemus. Nos vero invicem  intueri, et tam ineptam percunctationem admirari. Illi nihilominus perseverare, et nobis, ut responderemus, instabant. At quum soli Attilae, non aliis imperatorem mandata exponere jussisse respondissemus, Scotta offensus, hoc  sibi a suo duce praeceptum esse dixit, neque sua sponte se  ad nos venisse. Nos vero obtestari, nusquam hanc legem  legatis impositam, ut per alios mandata edant et palam faciant, antequam eos, ad quos missi sint, adierint,  et in conspectum eorum venerint. Neque hoc Scythas nescire, qui saepenumero legatos ad imperatorem miserint.  Idem et nobis contingere par esse, neque aliter nos mandata  esse dicturos. Quibus auditis ad Attilam perrexerunt, unde  non multo post sine Edecone reversi, omnia, quae cum illis  agere in mandatis habebamus, dixerant, confestimque,  nisi quid aliud nobis cum illis rei esset, discedere jusserunt.  Quae ubi audivimus, animis dubii suspensique haesimus. Nec enim satis intelligere poteramus, qua ratione occulta  imperatoris consilia patefacta essent. Quamobrem potius  esse duximus, nihil quicquam de mandatis nostris efferre,  priusquam nobis Attilam adeundi potestas fieret: itaque  respondimus: «Sive ea, quae Scythae modo protulerunt,  sive alia nuntiaturi venerimus, neminem nisi ducem vestrum quaerere decet, neque de his cum aliis ullo pacto  disserere constituimus.» Illi vero nos quamprimum abire  jusserunt. Dum reditum parabamus, Bigilas nos propter  responsionem Scythis factam increpavit. Longe enim potius  fuisse in mendacio deprehendi, quam re infecta domum  reverti. «Si enim, inquit, cum Attila collocutus fuissem,  facile illi a contentione cum Romanis discedere persuasissem, quippe qui antea familiaritatem cum illo in legatione  cum Anatolio suscepta contraxi.» Atque inde Edeconem  quoque bene sibi velle dixit, ideoque specie legationis et  eorum, quae vere aut falso dicturi essent, ope viam se inventuros esse speravit, qua compositas in Attilam insidias  exsequerentur, et aurum, quo Edecon sibi ad eam rem  opus esse eunucho dixerat, afferretur, quod certis hominibus divideretur. Sed Bigilam latebat se proditum: Edecon  enim, sive simulate cum eunucho pactus, sive ut ab  Oreste sibi caveret, ne is illud quod in Serdica inter coenandum nobis indicaverat, ad Attilam deferret, nimirum se, remoto Oreste, secretos sermones cum imperatore et eunucho habuisse, Attilae comparatam in ipsum  conjurationem aperuit, et auri summam, quam in eam  rem mitti convenerat, simul et ea quae per nos in ista legatione tractanda erant, enuntiavit. Jumentis jam adornatis et necessitate ad iter tempore noctis carpendum adacti,  occurrere ex barbaris, qui dicerent, Attilam jubere nos  propter tempus noctis intempestivum remanere. In eundem  igitur locum, unde proficiscebamur, praesto fuere qui bovem agebant et pisces fluviatiles nobis ab Attila missos afferebant. Coenati nos dormitum contulimus. Luce orta in  spem adducebamur, Attilam se ad lenitatem daturum, et  aliquod mite responsum ad nos ab ipso emanaturum. Ille  vero denuo eosdem misit, jussitque abire, si nihil aliud  negotii, nisi quod jam omnibus cognitum esset, nobis cum illo intercederet. Nullo dato responso ad iter nos accinximus, etsi Bigilas omni ope contenderet, ut responderemus  nos alia dicenda habere. Ego vero quum Maximinum moerore  confici viderem, assumpto Rusticio, qui barbarorum linguae peritus erat et nobiscum in Scythiam vencrat (non legationis nostrae causa, sed ob rem privatam aditurus Constantium  ex Italia oriundum, quem ad Attilam Aetius, Occidentalium  Romanorum dux, ut illi ab epistolis esset, miserat), Scottam  adii (nec enim aderat Onegesius), et cum illo per Rusticium  interpretem collocutus, eum plurima dona a Maximino laturum dixi, si illi aditus ad Attilam copiam faceret. Legatum venire enim de rebus, quae non solum Romanis et Hunnis  maximam essent utilitatem allaturae, sed etiam ipsi Onegesio.  Imperatorem enim poscere, illum ad se legatum ab Attila  mitti, qui dijudicaret controversias inter utramque gentem, unde nonnisi ingentibus donis cumulatus esset rediturus.  Opoctere igitur illum, quum Onegesius non adsit, in tam praeclara actione nos aut potius fratrem ipsum adjuvare. Et ipsi  quoque Attilam plurimum fidere dixi nos accepisse; sed non  satis firma esse audita, nisi re ipsa notum faceret quantum  illi Attila tribueret. Atque ille: «Ne amplius, inquit, dubii  sitis. Aeque ac frater apud Attilam valeo auctoritate, seu  verbis, seu facto opus est.» Et ascenso equo, ad Attilae  tentorium contendit. Ego vero ad Maximinum rediens,  qui una cum Bigila angebatur animo, et incertus erat  quid constituendum esset, narravi sermones quos habueram cum Scotta, et quae ab ipso audieram; atque  adeo illum excitavi ad praeparanda munera quae barbaro  offerenda essent, et praemeditandum quibus verbis Attilam  affaretur. Surrexerunt igitur (offenderam enim illos in solo  herbido jacentes), et operam a me egregie navatam laudarunt, et eos, qui se jam cum jumentis itineri accinxerant,  revocarunt. Tum etiam qua oratione Attilam aggrederentur,  et quo modo dona imperatoris, et quae Maximinus ipse afferebat, traderent, inter se agitarunt. Dum in harum rerum  cura versabamur, Attilas nos per Scottam arcessivit: itaque  ad ejus tentorium iter direximus, quod barbarorum multitudine, qui in orbem excubias agebant, erat circumdatum.  Introducti Attilam sedentem in sella lignea invenimus. Stetimus paulo remotius ab ejus solio: mox processit Maximinus et salutavit barbarum. Et imperatoris litteras tradens,  dixit, salvum et incolumem illum suosque precari imperatorem. Et barbarus, «Sit et Romanis quemadmodum et  mihi cupiunt,» inquit. Statimque ad Bigilam convertit  orationem, feramque impudentem vocans, quaerebat qua  re impulsus ad ipsum venisset, quum sibi eorum, quae et  ipse et Anatolius de pace sensissent, conscius esset: non  enim prius ad se legatos accedere debuisse, quam omnes  profugi, qui apud Romanos exstarent, redditi essent. Bigila  vero respondente, nullum amplius apud Romanos reperiri  transfugam Scythici generis; omnes enim redditos esse;  magis exasperatus Attilas, in eum multa probra et convicia  ingessit, et cum clamore dixit, se illum in crucem acturum  et praedam vulturibus praebiturum fuisse, nisi leges legationis hac impudentis ejus orationis et temeritatis poena offendere vereretur. Etenim restare adhuc apud Romanos  plures transfugas, quorum nomina, ut erant in charta descripta, jussit scribas recitare. Hi ubi omnia legerant, Attilas  Bigilam una cum Esla sine mora proficisci jussit Romanis  denuntiatum, ut omnes transfugas Scythicae nationis,  quotquot in eorum potestate essent, redderent, a tempore Carpilionis, filii Aetii, Romanorum Occidentalium  ducis, qui obses apud eum fuerat. Non enim se servos suos  secum manus conserere passurum esse, quanquam ne iis  quidem, qui suae ditionis custodiam illis commiserint, prodesse possint. Quae enim urbs, quod castellum ab illis  possit defendi, quod evertere aut diruere apud se constitutum habuerint? Postquam exposuerint a se de transfugis decreta, redire eos quamprimum jussit renuntiatum, utrum  transfugas reddere, an bellum eo nomine malint suscipere.  Prius vero Maximinum paulum exspectare jubens, dum ad ea, quae imperator scripserat, per se responsum daret, munera petiit. Quae postquam dedimus, in tentorium nostrum  nos recepimus, et de singulis, quae dicta fuerant, inter nos  disseruimus. Quum autem Bigilas admiraretur qui fieret  ut Attilas, qui sibi jampridem, quum legatus ad illum venisset, comis et perhumanus visus esset, tunc se acerbis  contumeliis affecisset, dixi, vereri me, ne qui ex barbaris,  qui in Serdica nobiscum epulati erant, Attilam infensum  nobis reddidissent, et Bigilam Romanorum imperatorem  deum, Attilam vero hominem appellasse, retulissent. Quam  orationem Maximinus ut verisimilem est amplexus, quia  conjurationis in Attilam ab eunucho initae particeps non  fuerat. Sed Bigilas ambiguus animi erat, neque causam suspicari posse videbatur, quare Attilas eum tam acerbis conviciis insectatus esset. Nec enim in animum suum inducere  poterat, ut nobis postea retulit, enuntiata fuisse, quae in  convivio in Serdica dicta fuerant, nec conjurationem in Attilam detectam, quum nemo ex omni multitudine quae Attilam circumstabat, excepto Edecone, prae metu, qui omnium mentes pervaserat, cum Attila sermonem instituere  auderet; Edeconem autem studiose operam daturum censeret, omnia silentio transigere, tum propter jusjurandum,  tum propter negotii gravitatem: ne, quia clandestinis in  Attilam consiliis interfuerat, reus judicatus, foena mortis  afficeretur. Haec quum ambigua mente volveremus, Edecon supervenit, et abducto a nostro coetu Bigila (fingebat  enim velle vere et serio de praemeditatis inter eos insidiis  agere), ubi aurum afferri praecepit, quod his daretur, qui  exsequendo facinori operam navaturi essent, discessit.  Ego vero quum Bigilam curiosius inquirerem, quos  sermones secum Edecon habuisset, decipere conatus est,  deceptus et ipse, et veram causam occultans commentus est sibi Edeconem dixisse, Attilam illi quoque propter  transfugas succensuisse. Oportuisse enim aut omnes restitui, aut legatos summa auctoritate praeditos ad illum venire. Haec dum loquebamur, advenere ab Attila, qui  Bigilam et nos prohiberent, captivum Romanum aut barbarum mancipium aut equos aut quicquam aliud emere,  praeterquam quae ad victum necessaria essent, donec inter  Romanos et Hunnos de rebus controversis convenisset. Haec  callide et praemeditato consilio barbarus faciebat, quo facilius Bigilam in consilio contra se exsequendo deprehenderet, quum nullam satis idoneam causam comminisoi posset, cur aurum afferret. Nos porro praetenta causa  responsi, quod ad legationem editurus erat, Onegesium opperiri coegit, ut munera, quae ad eum imperator miserat, et tradere volebamus, acciperet. Etenim tum forte  Onegesius una cum seniore ex Attilae liberis ad Acatiros missus fuerat. Illa gens est Scythica, quae in potestatem Attilae hac de causa venit. In eam gentem plures secundum populos et tribus imperium exercebant, quos imperator Theodosius, firmata inter eos concordia, ab Attilae societate  ad colendam cum Romanis pacem et societatem muneribus traducere conatus est. Qui ea munera attulerat non pro cujusque gentis regis merito et gradu ea distribuerat. Curidachus enim secundo loco acceperat, qui regum antiquior, primus accipere debuerat. Ille, tanquam contemptus et sibi  debitis praemiis frustratus, Attilam contra ceteros reges  auxilio vocaverat. Is nihil cunctatus, magno exercitu emisso  corum alies sustulit, alios ad deditionem compulit. Deinde  Curidachum ad se vocat, tanquam illi quae ex victoria consecutus fuerat, impertiturus. Sed iste, dolum et insidias  suspicatus, difficile et grave esse homini respondit, in dei  conspectum venire. Si enim immotis oculis solis orbem intueri nemo potest, quomodo quis sine sensu doloris cum  deorum maximo congrediatur? Atque ita Curidachus regnum  suaque omnia salva sibi et integra conservavit, et reliqua  omnis Acatiorum regio in jus ditionemque Attilae concessit.  (??) genti quum seniorem ex filiis regem Attilas constituere  decrevisset, ad hanc rem conficiendam Onegesium miserat.  Itaque nos exspectare, ut dictum est, jubens, Bigilam cum  Esla ad Romanos amandavit, specie quidem transfugarum repetendorum, sed revera, ut aurum Edeconi promissum  afferret. Post Bigilae discessum unum tantum diem in his locis  commorati, postridie una cum Attila ad loca magis ad septemtrionem vergentia profecti sumus. Haud longum viae  spatium cum barbaris progressi, alio iter vertimus, Scythis, qui viam ducebant, nos id facere jubentibus. Attilas  interea in quodam vico substitit, in quo filiam Escam uxorem, etsi plures alias haberet, Scytharum legibus id permittentibus, ducere voluit. Illinc facili et aequali via per planitiem iter fecimus, et in multos fluvios navigabiles incidimus. Quorum post Istrum maximi sunt Drecon dictus,  et Tigas et Tiphesas. Et hos quidem naviculis unico ligno  confectis, quas in quotidiano usu habent qui ad flumina  habitant, reliquos ratibus, quos barbari curribus imponunt,  et per loca restagnantia important, trajecimus. Congerebantur vero nobis ex vicis commeatus, pro frumento milium, pro vino medus; sic enim locorum incolae vocant.  Servi quoque, qui nos comitabantur, milium accipiebant et  potionem ex hordeo, quam camum barbari appellant.  Longa via confecta, die ad noctem inclinante, ad paludem  quandam, ad quam aquatum (erat enim ejus aqua potui  apta) proximi vici incolae ibant, tentoria fiximus. Ingens  ventus et procella derepente exorta cum tonitru et crebris  fulguribus et multo imbre tentorium nostrum disjecit, et  omnia nostra utensilia in proximam paludem volvit. Turbinibus in aere excitatis, et casu, qui contigerat, perterrefacti, locum illum deseruimus, et dissociati, huc illuc  palantes, viam unusquisque nostrum, quam sibi commodam duxit, sub tenebris et imbribus est persecutus. Tandem  tuguria vici subeuntes (illuc enim divisis itineribus omnes  diverteramus) convenimus, et ea, quae nobis deerant, cum  clamore perquisivimus. Ad quem strepitum Scythae exsilientes, calamos, quibus ad ignem utuntur, accenderunt, atque  comparato sic lumine, interrogarunt, quid nobis vellemus, qui tantos clamores ederemus. Barbari, qui nos comitabantur, responderunt, nos tempestate perculsos turbari.  Itaque nos liberaliter invitatos hospitio exceperunt, et calamis siccis ignem accenderunt. Vici domina una ex Bledae uxoribus erat. Haec nobis cibaria et mulieres formosas,  cum quibus amori indulgeremus (hoc enim apud Scythas  honori ducitur), suppeditavit. Mulieribus ex cibis praebitis  gratificati, ab earum consuetudine abstinuimus; manentes  vero in tuguriis, simul atque illuxit, ad ea quae ex nostra  supellectile desiderabantur, perquirenda curam convertimus. Haec partim in eo loco, ubi pridie consederamus,  partim in ripa paludis, partim in ipsa palude reperta recepimus. In his desiccandis totum diem in illo vico (tempestas enim desierat, et clarus sol apparebat) contrivimus.  Deinde curatis equis et reliquis jumentis, reginam salutatum  ivimus. Hanc vicissim donis remunerati sumus tribus pateris argenteis, velleribus rubris, pipere Indico, palmulis  et variis cupediis, quae omnia a barbaris, ut ignota, magni  aestimantur. Nec multo post omnia fausta feliciaque illis  hospitalitatis ergo precati, discessimus. Septem dierum itinere emenso, Scythae, qui nos ducebant, in quodam vico nos  consistere jusserunt, quia post Attilam, qui hac via proficisceretur, iter nobis faciendum esset. Hic obvios habuimus  legatos a Romanis Occidentalibus, ipsos quoque ad Attilam  missos. Erant autem praecipui Romulus Comitis dignitate  decoratus, et Primutus (Promotus?), Noricae regionis praefectus, et Romanus, militaris ordinis ductor. His aderat  Coustantius, quem Aelius ad Attilam, ut illi in conscribendis  epistolis deserviret, miserat, et Tatulus, Orestis ejus, qui  cum Edecone erat, pater, non legationis causa, sed privati  officii et familiaritatis ergo. Constantio enim in Italiis agenti  magnus cum illis usus intercesserat: Tatulum affinitas movebat. Orestes enim, ejus filius, Romuli filiam e Patavione,  Norici civitate, uxorem duxerat. Legati autem veniehant,  ut Attilam lenirent, qui sibi Sylvanum, Armii (argentariae?) mensae Romae praefectum, tradi postulabat, propterea quod pateras aureas a Constantio quodam acceperat. Hic Constantius, ex Galliis Occidentalibus ortus, ad Attilam  et Bledam, ut illis in conscribendis epistolis operam daret, quemadmodum et post illum alter Constantius missus  fuerat. Ille vero, quo tempore Sirmium oppidum, in Paeonia  situm, Scythae obsidebant, aurea vasa a civitatis episcopo acceperat, ut ex eorum pretio, si se superstite urbem capi  contigisset, quoad satis esset, pro sua libertate solveretur  sin periisset, cives in servitutem abducti redimerentur. Sed  Constantius post urbis excidium de pacto illo parum sollicitus, Romam cujusdam negotii causa profectus, vasa ad  Sylvanum detulit, et aurum ab eo accepit, convenitque ut  si intra tempus praefinitum aurum mutuo sumptum redderet,  vasa reciperet: ni fecisset, Sylvanus vasa sibi haberet et  his pro arbitrio uteretur. Hunc Constantium Attilas et  Bleda, quum illis proditionis nomine suspectus esset, in crucem egerunt. Ex quo, ut de poculis aureis indicium ad Attilam est delatum, sibi tradi Sylvanum, tanquam furem eorum quae sua essent, flagitavit. Legati igitur ab Aetio et Romanorum Occidentalium imperatore venerant, qui dicerent, Sylvanum Constantii creditorem vasa aurea pro credito oppignerata, non furto ablata, penes se habuisse, quae sacerdotibus, qui primi se obtulissent, nummis argenteis permutasset. Nec enim fas esse hominibus pocula Deo consecrata proriis usibus applicare. Itaque nisi tam justa causa aut divini numinis reverentia a petendis poculis dimoveatur, retento Sylvano, aurum se pro pateris praebiturum. Hominem enim, qui nihil deliquerit, minime se dediturum esse. Haec erat igitur horum virorum legationis causa, qui barbarum sequebantur, ut responsum ferrent, et dimitterentur. Quum vero nobis eadem via eundum esset, qua Attilas incedebat, parumper morati, dum praecederet, non multo post secuti, cum reliqua multitudine, trajectis quibusdam amuibus, ad quendam magnum vicum pervenimus. Hic erant Attilae aedes, quae reliquis omnibus ubicumque locorum praestantiores esse ferebantur. Erant hae ex lignis et tabulis eximie politis exstructae et ambitu ligneo circumdatae, non ad munimentum, sed ad ornatum comparato. Proxima regiae erat Onegesii domus, et ipse quoque ambitu ligneo constans, non tamen aeque, ac Attilae, turribus insignis. Haud longo intervallo a circuitu domus distabat balneum, quod Onegesius, qui secundum Attilam plurimum apud Scythas opibus valebat, lapidibus ex Paeonia advectis aedificaverat. Nec enim apud eos, qui in ea parte Scythiae habitant, ullus est aut lapis, aut arbos, sed materia aliunde advecta utuntur. Hujus autem balnei architectus, e Sirmio captivus abductus mercedem operis sui libertatem se consecuturum sperans, falsus sua spe, in longe duriorem apud Scythas incidit servitutem. Balneatorem enim eum Onegesius instituit, ut sibi totique suae familiae, quum lavarentur, operas praestaret. In hunc vicum adventanti Attilae puellae obviam prodierunt, quae per series incedebant, sub linteis tenuibus et candidis, quammaxime in longitudinem extensis, ita ut sub unoquoque linteo, manibus mulierum ab utraque parte in altum sublato, septem puellae aut etiam plures progredientes (erant autem multi hujusmodi mulierum sub illis linteis ordines) Scythica carmina canerent. Jam proxime Onegesii domum accesserat (per ipsam enim via ducebat ad regiam), quum foras prosiliret Onegesii uxor, magna ancillarum comitata multitudine, quae obsonia et vinum ferebant, qui maximus est apud Scythas honos. Haec Attilam salutavit, rogavitque ut ex cibis desumeret, quos cum summa testificatione suae erga illum voluntatis attulerat. Itaque uxori hominis sibi necessarii gratificaturus, comedit, equo insidens, barbaris, qui in ejus comitatu erant, suspensam tabulam (erat autem argentea) attollentibus. Deinde degustato calice, qui illi fuerat oblatus, in regiam se recepit. Erat autem illa reliquis conspectior et in altiori loco sita. Nos vero in aedibus Onegesii (sic ille praeceperat; redierat enim cum Attilae filio) remansimus. Illic coenam sumpsimus, exeipiente nos ejus uxore, comitata illustrioribus qui eum genere contingebant. Illi enim animum nobiscum convivio exhilarare per otium minime licuit; quia quae gesserat in negotio, ad quod missus fuerat, et adversum, qui filio Attilae contigerat, casum (dextram enim delapsus fregerat) renuntiaturus, tum primum a reditu in Atlilae conspectum venerat. Post coenam,  aedibus Onegesii relictis, propius Attilae aedes tentoria posuimus, ut Maximinus, quem Attilam convenire et cum  his, qui ei a consiliis erant, colloquia facere oportebat, minime longo ab Attila distaret intervallo. Illic igitur, quo primum devertimus, noctem transegimus. Luce orta misit me  Maximinus ad Onegesium, ut illi tum quae ipse dabat, tum  ab imperatore missa munera traderem, et ut ipse cognosceret, an illi secum et quo tempore colloquium inire luberet. Perrexi igitur ad Onegesium cum famulis, qui dona  portabant: quum januae clausae essent, exspectavi donec  aperirentur, et aliquis exiret, qui eum mei adventus certiorem faceret. Itaque tempus mihi terenti et circa murorum ambitum  domus Onegesii ambulanti, progressus nescio quis, quem  barbarum ex Scythico vestitu esse rebar, Graeca voce me  salutavit dicens «Χαῖρε.» Mirari ego, qui fieret ut Graece  loqueretur vir Scytha: etenim ex variis gentibus commixti,  praeter suam linguam colunt sive Hunnorum, sive Gothorum, aut etiam Romanam, hi scilicet, quibus cum Romanis  frequentius est commercium. Neque quisquam eorum facile loquitur Graece, nisi si qui sint captivi e Thracia aut  Illyrico maritimo. Sed illi ab obvio quoque dignosci possunt  ex vestibus laceris et capitis squalore, tanquam qui in miseram inciderint fortunam. Hic vero opulenti Scythae speciem prae se ferebat: erat enim bene et eleganter vestitus,  capite in rotundum raso. Hunc resalutans interrogavi, quis  esset, et unde in terram barbaram veniens, vitae Scythicae  institutum sequi delegisset. Ille quam ob causam hoc ex  ipso quaeprerem, rogavit. «Mihi vero, inquam, haec a te ut  sciscitarer, causa fuit, quod Graece locutus ea.» Tum ridens ait, se Graecum esse genere, ad mercaturam faciendam  Viminacium, Mysorum ad Istrum urbem, accessisse, in ea  domicilium longo tempore habuisse, uxorem quoque divitem duxisse; parta illic felicitate capta urbe exutum fuisse,  et propterea quod dives erat, se suaque omnia in praedae divisione Onegesio cessisse. Etenim esse apud eos in more positum, ut praecipui ab Attila Scythiae principes captivos  ditiores sibi seponant, quoniam plurimum auctoritate valent. Postea ubi adversus Romanos et Acatirorum gentem  fortissime dimicasset, libertatem se ex more Scytharum,  omnibus, quae bello acquisierat, barbaro domino traditis,  recuperasse. Uxorem quoque barbaram duxisse, et ex ea  liberos sustulisse, et Onegesii mensae participem, hoc vitae  genus longe potius priore ducere. «Qui enim apud Scythas  degunt, inquit, tolerato bellorum labore, sine ulla sollicitudine vitam peragunt. Tum unusquisque bonis, quae sibi fortuna indutsit, fruitur, neque quisquam illi ulla in re molestus est. Qui vero sub Romanis aetatem agunt, facile in  be1lo pereunt. Hos enim in aliis sui conservandi spem collocare necesse est, quandoquidem per tyrannos minime licet arma, quibus unusquisque se tueatur, gestare. Atque adeo his, quibus id jure licet, valde est perniciosa ducum ignavia, qui bellum minime gnaviter gerunt. At in pace longe acerbiora sunt quae accidunt, quam calamitates quae ex bello proveniunt, et propter duram exactionem tributorum, et propter improborum vexationes, quum leges non in omnes valeant. Si quis dives aut potens eas sit transgressus, ille quidem iniquitatis suae poenas non luet: sin aliquis inops, qui negotia gerere nesciat, hunc poena a legibus statuta manet: nisi forte eum, prinsquam sentetia feratur, longo in litibus continuato tempore, multis praeterea exhaustis opibus, vita defecerit. At mercede et pretio, quod legum et juris est, obtinere, omnium iniquissimum est. Nec enim injuria affecto quisquam fori judicialis potestatem faciet, priusquam pecuniam judicis et ejus ministrorum commodo cessuram deponat.» Haec atque hujusmodi multa quum in medium proferret, ego precatus, ut quod sentirem, patienter et benigne audiret, respondi, reipublicae Romanae auctores, sapientes et optimos viros, ne quidquam temere ageretur, alios legum custodes fecisse, aliis armorum curam commisisse, ut, ad nullam aliam rem intenti, quam ut se ad pugnam praepararent, militaria opera exercerent, et propulsata per assiduam belli meditationem omni formidine, consueta militiae exercitatione, animis firmati, in aciem descenderent. «Alios qui agris colendis et culturae terrae operam darent, et se ipsos et, annona militari ab his exacta, eos alere voluerunt, quo pro sua salute dimicarent. Constituerunt quoque, qui injuria affectis prospicerent, et jura eorum, qui propter naturae infirmitatem sibi ipsi consulere non valerent, tuerentur, quique jure dicendo, quae leges juberent, servarent. Neque vero sua providentia destitulos reliquerunt eos, qui judicibus adsunt, sed his quoque esse qui prospiciant, ut jus assequatur qui sententia judicum obtinuit, et injurius judicatus, id solum, quod judicii calculus fert, et nihil praeterea, facere cogatur. (Si enim non essent huic rei praepositi, aut victore insolentius insurgente, aut eo, qui adversam sentetiam reportavit, in perversa mente perstante, ex una lite alterius litis nasceretur exordium.) Itaque his quodque constitutum argentum ab illis, qui litibus certant, ut militibus ab agricolis. Quid enim aequius, quam eum, qui opituletur et auxilium ferat, alere et officium mutuo officio rependere? Quemadmodum equiti emolumento est equi, pastori boum et venatori canum cura, et reliquorum animantium, quae homines custodiae et utilitatis causa alunt. Porro quum sumptus in litem factos qui causa eadunt solvant, damnum nulli alii rei quam suae iniquitati imputent. Quod vero ad longum tempus attinet, quod in litibus consumitur, si quando id evenit, id juris providentius dicendi gratia fit, ne judices properantes ab accurata judicandi ratione aberrent. Melius esse judices accurate rem perpendentes,tardius finem litibus imponere, quam festinantes non solum iniquum jus in hominem statuere, verum etiam in deum, justitiae inventorem, peccare. Leges autem in omnes positae sunt, ut illis etiam ipse imperator pareat. Neque, id quod tua accusatione continetur, potentiores si tenuioribus vim inferant, id illis est impune, nisi quis forte latens poenam effugerit: quod non solum divitibus, sed  etiam inopibus usu venit; nam hi quoque, si argumenta deficiunt, peccatorum poenas non solvunt. Quod non solum  apud Romanos, sed etiam ubique gentium accidit. Gratiam  vero plurimam ipsum pro recepta libertate fortunae debere,  neque eam domino acceptam referre. Quum enim eum in  bellum eduxerit, potuisse ab hostibus propter rei militaris  imperitiam occidi, aut si fugisset, ab eo, in cujus dominio  erat, puniri. Longe autem Romani benignius servis consuluerunt. Patrum enim aut praeceptorum affectum erga  eos exhibent, et ut a malis abstineant, curant, et eorum,  quae honesta ducunt, participes efficiunt. Denique corrigunt  eos in his, quae delinquunt, sicut et suos liberos. Nec enim  servos morte afficere, sicut apud Scythas, fas est. Libertatis  vero adipiscendae plures sunt modi. Non enim solum qui  vita fruuntur, sed etiam qui e vivis excedunt, libertatem  tribuere possunt, quum de bonis suis, ut cuique placeat,  statuere liceat, et quodcunque quis moriens de rebus domesticis jusserit, lex sit.» Tum ille plorans inquit, leges  apud Romanos bonas et rem publicam praeclare constitutam  esse, sed magistratus, qui non aeque ac prisci probi et prudentes siut, eam labefactare et pervertere. Haec inter nos disserentibus aliquis ex domesticis Onegesii septorum domus fores aperuit. Ego statim accurrere  et quaerere, quas res ageret Onegesius; me enim habere a  Maximino, qui legatus a Romanis venisset, quod illi dicerem. Ille vero Onegesium mihi sui facturum copiam respondit, si paullum opperirer; exiturum enim esse. Nec multo  temporis spatio interjecto, ut ipsum exeuntem vidi, progressus dixi: «Te Romanorum legatus salutat, et dona tihi ab ipso una cum auro ab imperatore misso affero.» Et  quum maxime ille eum convenire cuperet, ubi et quando  vellet colloqui, quaesivi. Ille suos, qui aderant, jussit aurum et munera recipere, et me Maximino renuntiare, se protinus ad eum accedere. Reverti igitur ad Maximinum, et renuntiavi, Onegesium ad eum venturum esse: nec mora, in  tentorium nostrum advenit, et Maximinum affatus dixit, se  imperatori et illi pro muneribus gratias agere, et percunctatus est, quandoquidem se arcessisset, quid esset quod  illum vellet: tum Maximinus, instare tempus, ait, quo  posset majorem gloriam apud homines adipisci, si ad imperatorem accedens, quae essent inter Romanos et Hunnos controversa, sua prudentia componeret, et inter utramque gentem concordiam stabiliret: quae res non solum utilitati  utriusque gentis esset cessura, sed etiam ejus domui tanta  bona praebitura, ut ipse una cum suis liberis in posterum  imperatori totique imperatorio generi in perpetuum devinctus foret. Tum Onegesius dixit, qua re gratificari regi et  quomodo controversias ipse componere posset? Respondit  Maximinus eum, si in Romanorum ditionem proficisceretur,  gratiam apud regem initurum, controversias autem compositurum, si in criminationes sedulo inquirens ex pacis legibus eas dilueret. Tum Onegesius dixit, se imperatori et  iis, qui ei a consiliis essent, ea dicturum esse, quae Attilas sibi praeciperet. «An Romani existimant, inquit, se ullis  precibus exorari posse, ut prodat dominum suum, et nihili  faciat educationem apud Scythas, uxores et liberos suos,  neque potiorem ducat apud Attilam servitutem, quam apud  Romanos ingentes opes?» Ceterum se domi remanentem  majori eorum rebus adjumento futurum, quippe qui domini  iram placaret, si quibus in rebus Romanis irasceretur, quam  si ad eos accedens criminationi se objiceret, si forte quid  contra quam Attilae rationibus commodum videretur faceret. Quae quum dixisset et mihi veniam dedisset eum de  his, quae ex ipso intelligere cuperemus, adeundi (Maximino enim in dignitate constituto parum decorus erat continuus congressus), abiit. Postridie ad domus Attilae interiora septa me contuli dona ferens ejus uxori, quae Cerca  vocabatur. Ex ea tres illi liberi, quorum maximus natu  jam tum Acatirorum et reliquarum gentium, qua Scythia  ad Pontum patet, regnum tenebat. Intra illa septa erant  multa aedificia, partim ex tabulis sculptis et eleganter compactis, partim ex trabibus opere puro et in rectitudinem  affabre dolatis, quae impositae erant lignis in circulos curvatis: circuli autem a solo in mediocrem altitudinem  assurgebant. Hic habitabat Attilae uxor, ad quam a barbaris, qui circa januas erant, nactus aditum, ipsam deprebendi in molli stragula jacentem. Erat autem pavimentum  laneis tapetibus stratum, in quibus constilimus. Eam famulorum multitudo in orbem circumstabat, et ancillae ex adverso humi sedentes telas coloribus variegabant, quae vestibus barbarorum ad ornatum superinjiciuntur. Cerca salutata, et muneribus traditis, egressus, exspectans dum Onegesius regia exiret (jam enim e domo sua illuc venerat), ad  reliqua aedificia, ubi Attilas commorabatur, processi. Hic  dum ego starem cum reliqua multifudine (nec enim accessu ullius loci prohibebar, quippe qui Attilae custodibus  et barbaris, qui eum assectabantur, eram notus), vidi magnam turbam accurrentem, quae tumultum et strepitum  edens exitum Attilae praestolabatur. Tandem Attilas domo  egressus, gravi vultu, huc illuc oculos torquens, cum Onogesio pro aedibus substitit. Hic eum multi, quibus erant  lites, adierunt, et ejus judicium exceperunt. Deinde domum repetiit, et barbararum gentium legatos, qui ad se  venerant, admisit. Me vero, dum Onegesium exspectabam, Romulus, Promutus et Romanus, legati de vasis aureis ex Italia ad Attilam missi, una cum Rusticio, qui in comitatu Constantii  erat, et Constantiolo ex Paeonum regione, quae Attilae parebat, me sunt sermone adorti, et interrogaverunt, utrum dimissi, an manere coacti essemus. «Id ipsum, inquam, ut  sciam ex Onegesio, intra ista septa opperior.» Tom ego  illos vicissim percunctari, an aliquod mite responsum ad  ea, de quibns legati venerant, ab Attila tulissent. Nequaquam aiunt illum deduci a sententia, sed bellum minari et  denuntiare,ni Sylvanus aut pocula dedantur. Nos vero quum barbari miraremur animi impotentiam, Romulus, vir multis  honorificentissimis legationibus functus et multo rerum  usu praeditus, ait, secunda fortuna et potentia inde collecta  adeo illum efferri, ut justis sermonibus nullum apud se locum relinqueret, nisi eos ex re sua esse censeret. Nemo  unquam eorum, qui in Scythia, vel alibi regnarunt, tantas  res tam brevi tempore gessit. Totius Scythiae. dominatum  sibi comparavit, et ad Oceani insulas usque imperium suum  extendit, ut etiam a Romanis tributa exigat. Nec his contentus, ad longe majora animum adjecit, et latius imperii  sui fines protendere et Persas bello aggredi cogilat. Uno ex  nobis quaerente, qua via e Scythia in Persas tendere posset,  Romulus dixit, non longo locorum intervallo Medos dissitos  esse a Scythis, neque Hunnos hanc viam nescire, sed olim,  fame per eorum regionem grassante, quum Romani propter  bellum, quod tunc temporis gerebant, minime cum illis  proelio decertarent, hac irrupisse et usque ad Medos Basichum et Cursichum, duces ipsorum, e regiis Scythis oriundos,  penetrasse, qui postea cum magna hominum multitudine  Romam ad contrahendam armorum societatem venissent.  Hos narrasse, per quandam desertam regionem illis iter  fuisse, et paludem trajecisse, quam Romulus existimabat  esse Maeotidem: deinde, quindecim diebus elapsis, per montes quosdam, quos superassent, in Mediam descendisse. Ibi  praedas agentibus et excursionibus agros vastantibus Persicum agmen superveniens telis aera replevisse. Itaque imminentis periculi metu retro abscessisse, et per montes regressos, pauxillum praedae abegisse. Magnam enim partem  Medos extorsisse: ipsos autem, ut persequentium hostium impetum evitarent, ad aliam viam deflexisse, et per loca,  ubi ex petra maritima flamma ardet, illinc profectos,...  dierum itinere in sedes suas revertisse. Atque ex eo satis  vidisse, non magno intervallo Scythiam a Medis distare.  Quamobrem si Attilam cupido ceperit Medos invadendi, non  multum operae et laboris in eam invasionem consumpturum,  neque magnis itineribus defatigatum iri, ut Medos, Parthos  et Persas adoriatur, et cogat tributi illationi se submittere.  Adesse enim illi magnas copia, quas nulla gens sustinere  possit. Nobis vero optantibus, ut Persis arma inferret, et a  nobis in illos belli molem averteret: «Verendum est, inqiut  Constantiolus, ne, Persis facile devictis, nou jam amplius  amicus, sed dominus in nos revertatur.» Nunc enim auro  accepto pro dignitate eum contentum esse. Quodsi Medos,  Parthos et Persas domuerit, minime eum Romanorum a  suo sejunctum regnum passurum, sed eos manifesto servos  suos reputantem, gravia illis et intolerabilla imperaturum  esse. Dignitas autem, cujus mentionem Constantiolus fecit, erat Romanorum exercituum ducis, quam Attilas ab  imperatore acceperat, et stipendia ejus, qui exercitus regebat, missa sibi non recusabat. Innuebat igitur, Attilam,  Medis, Parthis et Persis subactis, hoc nomen, quo Romanis illum vocare lubet, et dignitatem, quam illi ornamenti  loco esse exsistimant, repudiaturum, et pro duce coacturum eos se regem appellare. Jam tum enim indignatus dicebat, illi servos esse exercituum duces, sibi vero viros  imperatoribus Romanis dignitate pares. Et brevi quidem  sibi potentiae accessionem fore, quod et deus, Martis ense  in lucem protracto, portenderit. Hic ensis tanquam sacer et  deo bellorum praesidi dedicatus, a Scytharum regibus olim  colebatur, et multis saeculis non visus, bovis ministerio  fuerat tunc temporis erutus. Dum ita de praesenti rerum statu confabulamur, Onegesuis foras prodiit, ad quem, ut ex eo disceremus quae  nostrae curae commissa fuerant, accessimus. Ille vero prius  cum nescio quibus barbaris collocutus, quaerere me ex  Maximino jussit, quem Romani ex consularibus legatum  ad Attilam essent missuri. Ut in tentorium veni, et Maximino, quae mihi Onesius dixerat, retuli, habita de eo,  quod barbaris respondendum esset, deliberatione, redii,  dixique Onegesio, Romanos magnopere desiderare, illum  suarum cum Attila controversiarum disceptatorem ad se  accedere. Qua spe si exciderint, imperatorem, quem sibi  libuerit, legatum missurum. Extemplo me Maximinum arcessere jussit, quem, ut venit, ad Attilam deduxit. Unde  non multo post Maximinus reversus, narravit barbarum  velle imperatorem ad se mittere legatos aut Nomum aut  Auatolium aut Senatorem, neque ullos alios praeter hos  admissurum. Et quum Maximinus objiceret minime convenire legatos, qui ad se mittantur, designando suspectos  imperatori reddere, Attilam respondisse, si haec abnuerint,  armis se controversias disceptaturum. Reversis nobis in  tentorium, ecce ad nos Orestis pater, «Vos ambos, inquit,  ad convivium invitat Attilas; fiet vero illud ad nonam diei  horam.» Tempore condicto observato, ut venimus, et una  quoque Romanorum Occidentalium legati, stetimus in limine coenaculi coram Attila. Tum pincernae, ut mos est in  illis regionibus, calicem tradiderunt, ut ante accubitum  vota faceremus. Quo facto, et calice degustato, ipsa solia,  in quibus nos sedentes coenare oportebat, ascendimus.  Omnia sedilia circa parietes cubiculi ab utraque parte disposita erant: medius in lecto sedebat Attilas, altero lecto a  tergo strato, pone quem erant quidam gradus, qui ad ejus  cubile ferebant, linteis candidis et variis tapetibus ornatus  gratia contectum, simile cubilibus, quae Romani et Graeci  nubentibus adornare pro more habent. Et primum quidem convivarum locum ejus habebant, qui ad Attilae dextram  sedebat, secundum ejus, qui ad laevam: in quo nos et Berichus, vir apud Scythas nobilis, sed Berichus superiore  loco. Nam Onegesius in sella ad dextram regii thori, et e regione Onegesii duo ex Attilae filiis sedebant. Senior enim  in eodem, quo pater, throno, non prope, sed multum infra  accumbebat, oculis prae pudore propter patris praesentiam  semper in terram conjectis Omnibus ordine sedentibus, qui  Attilae erat a poculis, ingrediens pateram vini tradit. Ilanc  ubi suscepit, proximum ordine salutavit, qui salutatione honoratus surrexit, neque prius eum sedere fas erat, quam merum degustans, aut etiam ebibens, poculum pocillatori  redderet. Sedenti autem Attilae eodem modo, qui convivio  intererant, pocula suscipientes et post salutationem degustantes, honorem exhibebant. Unicuique vero unus pocillator aderat, quem, quum pincerna Attilae exiret, introire suo ordine oportuit. Secundo et reliquis deinceps ad  hunc. modum honore affectis, Attilas nos quoque eodem  modo salutavit secundum ordinem sellarum. Tum omnibus  salutationis honore delato, pincernae recesserunt. Mensae  vero juxta Attilae mensam erant erectae, excipiendis tribus  et quattuor, aut etiam pluribus convivis idoneae, ita ut quisque in sedili suo residens, de impositis mensae ferculis commode sumere posset. Deinde primus in medium accessit  Attilae minister patinam carnibus plenam ferens; post ipsum  qui panem ministrabant et obsonia mensis apposuerunt. Sed ceteris quidem barbaris et nobis lautissima coena praeparata erat et in discis argenteis reposita, Attilae vero in quadra  lignea, et nihil praeter carnes. Moderatum pariter in reliquis omnibus sese praebebat. Convivis aurea et argentea pocula suppeditabantur; Attilae poculum erat ligneum. Simplex admodum illius vestis nulla re, nisi munditie, ornata  erat. Neque ejus ensis, neque calceorum barbarorum ligamina, neque ejus equi frena, ut reliquorum Scytharum,  auro aut lapidibus aut alia quacunque re pretiosa erant ornata. Ut obsonia primorum ferculorum fuere consumpta,  surreximus, neque prius quisquam nostrum ad sedem  suam est reversus, quam sibi traditam pateram vini plenam,  servato priore ordine, Attilam salvum et incolumem precatus, ebibisset. Eo ad hunc modum honore culto, sedimus.  Tum nova fercula cuique mensae sunt illata, quae alia continebant esculenta, ex quibus ubi omnes, quoad satis esset,  comedissent, eodem modo surreximus, et epoto calice rursus  consedimus. Adveniente vespere, facibusque accensis, duo  Scythae coram Attila prodierunt, et versus a se factos, quibus ejus victorias et bellicas virtutes canebant, recitarunt.  In quos convivae oculos defixerunt; et alii quidem versibus  delectabantur, aliis bellorum recordatio animos excitabat,  aliis manabant lacrimae, quorum corpus aetate debilitatum  erat et vigor animi quiescere cogebatur. Post cantus et carmina Scytha nescio quis mente captus absurda et inepta  nec sani quicquam habentia effundens risum omnibus commovit. Postremo Zercon Maurusius introivit. Edecon enim  illi persuaserat, ut ad Attilam veniret, omnem operam et  studium pollicitus, quo uxorem recuperaret. Hanc enim,  quum illi Bleda faveret, in barbarorum regione acceperat,  eamque in Scythia, ab Attila ad Aetium dono missus, reliquerat. Sed hac spe frustratus est, quia Attilas illi succensuit, quod ad sua remigrasset. Itaque tunc arrepta festivitatis  occasione, progressus et forma et habitu et pronuntiatione  et verbis confuse ab eo prolatis, Romanae Hunnorum et Gothorum linguam intermiscens, omnes laetitia implevit, et  effecit ut in vehementem risum prorumperent. Sed Attitas semper eodem vultu, omnis mutationis expers, et immotus permansit, neque quicquam facere aut dicere, quod jocum aut hilaritatem prae se ferret, conspectus est: praeterquam quod juniorem ex filiis introeuntem et adventantem, nomine Ernas, placidis et laetis oculis est intuitus, et eum gena traxit. Ego vero quum admirarer, Attilam reliquos suos liberos parvi facere, ad hunc solum animum adjicere, unus ex barbaris, qui prope me sedebat et Latinae linguae usum habebat, fide prius accepta, me nihil eorum, quae dicerentur, evulgaturum, dixit vates Attilae vaticinatos esse, ejus genus, quod alioquin interiturum foret, ab hoc puero restauratum iri. Ut vero convivium ad multam noctem protraxerunt, non diutius nobis compotationi indulgendum esse rati, exivimus. Die exorto, Onegesium adivimus dicentes, nos dimitti oportere, neque nobis diutius tempus terendum esse. Ille, Attilam quoque in ea esse voluntate, et nos dimittere constituisse respondit. Itaque non multo post consilium procerum de his, quae Attilas statuerat, habuit, et litteras, quae imperatori redderentur, digessit. Aderant enim quorum curae epistolas scribere incumbebat, inter quos erat Rusticius, vir e superior Mysia ortus, qui ab hostibus captus quum dicendi facultate valeret, babaro operam in conscribendis epistolis navabat. Dimisso concilio, ab Onegesio precibus contendimus, ut Syllae uxori et ejus liberis, qui in expugnatione urbis Ratiariae una cum matre in servitutem redacti erant, libertatem restitueret. Et vero ab his liberandis minime abhorrebat, sed eorum libertatem magna pecuniae summa a nobis emptam volebat. Itaque nos eum supplices orare et obtestari, ut, habita eorum pristinae fortunae ratione, praesentis calamitatis commiseratione moveretur. Ille, ut Attilam adiit, mulierem pro quingentis aureis liberam dimisit, et ejus filios dono ad imperatorem misit. Interea Creca, Attilae uxor, in aedes Adamis, qui ejus res domesticas curabat, nos ad coenam invitavit. Ab eo una cum pluribus Scythiae principibus comiter excepti sumus et jucundis sermonibus et magnifico epularum apparatu. Tum unusquisque eorum qui aderant, surgens, Scythica comitate poculum plenum nobis porrexit, et eum, qui biberat, amplexus et exosculatus, illud excepit. A coena nos in tentorium nostrum recipientes, somnum cepimus. Postridie iterum nos Attilas ad coenam invitavit, et eodem, quo prius, ritu ad eum accessimus et ad hilaritatem nos convertimus. Tum autem non senior ex filiis Attilae in ejus thoro una cum ipso accumbebat, sed Oebarsius, ejus patruus. Per totum convivii tempus nos blandis sermonibus appelans imperatori dicere jussit, ut Constantio, quem ad eum Aetius, ut ab epistolis esset, miserat, uxorem daret eam, quam illi promisisset. Etenim Constantius una cum Attilae legatis ad Theodosium venerat, et se operam daturum, ut pax longo tempore inter Romanos et Hunnos servaretur, dixerat, modo sibi uxorem locupletem matrimonio copularet. Huic petitioni imperator annuerat, et Saturnini filiam, viri et opibus et genere clari et ornati, se illi nuptui daturum promiserat. Saturninum autem interemerat (an. 444 sec. Chron. Marcellini) Athenais seu Eudocia, uxor Theodosii (utroque enim nomine vocabatur), neque imperatori ad exitum perducere, quod promiserat, per Zenonem, virum consularem, licuit. Is, magna Isaurorum multitudine stipatus, urbi Constantinopoli, quo tempore bello premebatur (an. 442?), praesidio fuerat. Tunc vero quum orientalium exercituum dux esset, puellam custodia eduxit, et Rufo cuidam, uni ex suis necessariis, despondit. Hac puella sibi subtracta, Constantius barbarum orabat, ne sibi factam contumeliam negligeret, sed perficeret, ut sibi uxor daretur aut ea, quae erepta fuerat, aut etiam alia, quae dotem afferret. Quamobrem per coenae tempus barbarus Maximinum imperatori dicere jussit, non oportere Constantium spe ab ipso excitata falli, et ab imperatoris dignitate alienum videri, mendacem esse. Haec Attilas Maximino mandavit, propterea quod Constantius illi pecuniae summam pollicitus erat, si uxorem e Romanis puellis licupletem duceret. Sub noctem a coena discessimus. Tribus deinde diebus elapsis, muneribus donati dimissi sumus. Attilas quoque Berichum, virum e Scythiae primoribus, multorum vicorum in Scythia dominum, et qui in convivio superiore loco sederat, nobiscum legatum ad imperatorem misit tum alias ob causas, tum vero, quod eum legatum donis Romanorum ditari vellet. Nobis autem iter conficientibus et in vico quodam commorantibus, captus est vir Scytha, qui a Romanis explorandi gratia in barbaram regionem descenderat, quem crucis supplicio affici Attilas praecepit. Postridie etiam dum per alios vicos progrederemur, duo, qui apud Scythas serviebant, manibus vincti post terga trahebantur, quod iis, quos belli casus dominos fecisset, vitam eripuissent. Hos affixis amborum capitibus in lignis quae antennas habebant suspenderunt. Berichus vero, quamdiu Scythiam peragravimus, eadem via nobiscum iverat, et placidus et amicus visus erat. Ut Istrum trajecimus, propter quasdam vanas causas, a servis ortas, nos inimicorum loco habuit. Et primum quidem equum, quem Maximino dono dederat, ad se revocavit. Etenim Attilas omnes Scythiae principes, qui in ipsius comitatu erant, donis Maximinum ornare jusserat, et unusquisque certatim illi equum miserat, inter quos et Berichus. At ille quum moderationis gloriam sibi comparare studeret, ex equis oblatis paucos acceperat, reliquos rejecerat. Berichus igitur equum, quem Maximino dederat, ademit, neque deinceps eadem via ire aut coenari nobiscum voluit. Itaque hospitalitatis tessera, in barbara regione contracta, eo usque progressa est. Hinc per Philippopolim ad Adrianopolim nobis iter fuit. In hac civitate quiescentes, Berichum rursus allocuti cum eo, quod tamdiu erga nos silentium tenuisset, expostulavimus. Nec enim ullam fuisse causam cur nobis irasceretur, quandoquidem in nulla re eum offenderamus. Itaque eo placato et ad coenam invitato, ab Adrianopoli movimus. In itinere Bigilam, qui in Scythiam revertebatur, obvium habuimus: quo edocto, quae Attilas ad legationem nostram responderat, coeptum iter continuavimus. Ut Constantinopolim venimus, Berichum existimabamus iram abjecisse, sed agrestis et ferae suae naturae minime est oblitus. Nam Maximinum insimulavit dixisse, quum in Scythiam transiisset, Areobindi et Asparis, exercituum ducum, auctoritatem apud imperatorem nullius esse ponderis, et quum barbarorum levitatem et inconstantiam notasset, eorum gesta in nullo pretio habuisse. E LIBRO QUARTO. Reversum Bigilam, quum in iis locis advenisset, ubi tum Attilas commorebatur, circumstantes barbari ad id praeparati comprehenderunt, et manus in pecunias, quas Edeconi afferebat, injecerunt. Quum ipsum ad Attilam adduxissent, is ex eo quaesivit, cujus rei gratia tantum auri asportasset. Ille respondit, ut suis et comitum suorum necessitatibus provideret, ne rerum necessariarum inopia, aut equorum, aut aliorum animalium vecturae aptorum penuria, quae per longa itinera deperiissent, a studio obeundarum legationum avocaretur. Praeterea ad redemptionem captivorum pecuniam paratam esse. Multos enim ex Romanis a se magnopere petiisse, ut propinquos suos redimeret. Cui Attilas: «Sed neque jam, o turpis bestia (Bigilam appellans), ullum tibi tuis cavillationibus judicii subeundi patebit effugium: neque ulla satis idonea causa erit, qua meritum supplicium evitare possis. Longe enim major summa est, quam qua tibi sit opus ad sustentandam familiam, vel etiam quam impendas in emptionem equorum, vel jumentorum, vel liberationem captivorum, quam jamdudum Maximino, quum huc venerat, interdixi.» Haec dicens, filium Bigilae (is tum primum patrem secutus in barbaram regionem venerat) ense occidi jubet, nisi pater, quem in usum et quam ob causam tantum auri advexisset, aperiret. Ille ut vidit filium morti addictum, ad lacrimas conversus, jus implorare, et ensem in se mitti debere, non in filium, qui nihil commeruisset. Nec cunctatus omnia clandestina consilia, quae a se, ab Edecone, ab eunucho et imperatore in Attilam composita fuerant, aperuit, et ad preces prolapsus, orare et obtestari, ut se occideret, et filium nihil promeritum liberaret. Quum autem Attilas ex his, quae Edecon sibi detexerat, Bigilam nihil mentitum perspiceret, in vincula duci praecepit, Bigilam nihil mentitum perspiceret, in vincula duci praecepit, e quibus non prius eum exsoluturum minatus est, quam ejus filius in eam rem dimissus alias quinquaginta auri libras pro liberatione sua exsolvisset. Et Bigilas quidem in vincula est conjectus, filius autem ad Romanos rediit. Misit etiam Attilas Orestem et Eslam Constantinopolim. 
<urn:lofts:fhg.4.priscus_panites:11.1> Zercon, Scytha sic vocatus, genere Maurusius. Qui propter corporis deformitatem, et quod vocis balbutie ipsoque adspectu risum movebat (nam brevis erat, gibbosus, distortis pedibus, et mirum in modum simus, ita ut nasum e naribus tantum cognosceres), Aspari, Artaburii filio, tum in Libya commoranti, donatus est. Captus autem erat, quum barbari in Thraciam irrupissent, et ad Scythas regios est perductus: quorum Attila ne adspectum quidem hominis tulit, Bledas vero supra modum eo delectatus est loquente ridicula tantum, et si non loqueretur, insolentius incedente corpusque jactante. Aderat autem ipsi et epulanti et ad bellum proficiscenti, in expeditionibus arma assumens ad risum movendum facta. Quamobrem etiam Bledas tanti eum fecit, ut fuga elapsum cum Romanis captivis, neglectis ceteris, summa cura quaeri jusserit: captum autem et ad se adductum in vinculis conspicatus risit. et remissa ira causam fugae quaesivit, et cujus rei gratia res Romanorum suis meliores putaret. Ille vero respondit se quidem peccasse, quod fugisset; sed peccati causam se habere, quod nulla uxor ipsi data fuisset. Tunc Bledas in majorem risum prorumpens uxorem ipsi dedit, unam de nobilibus, quaeque fuerat de reginae ministris, sed ob peccatum quoddam ad illam non amplius accedebat. Hoc igitur pacto cum Bleda vixit perpetuo. Post ejus vero mortem Attila Aetio, Romanorum occidentalium duci, Zerconem dono mittit; isque ad Asparem misit. 
<urn:lofts:fhg.4.priscus_panites:12.1> Bigila insidiarum in Attilam manifeste convicto, Attilas, ablatis ab eo centum auri libris, quas a Chrysaphio acceperat, extemplo Orestem et Eslam Constantinopotim misit, jussitque Orestem, crumena, in quam Bigilas aurum, quod Edeconi daretur, conjecerat, collo imposita, inconspectum imperatoris venire atque eunuchum interrogare, num hanc crumenam nosset; deinde Eslam haec verba proferre, Theodosium quidem clari patris et nobilis esse filium. Attilam quoque nobilis parentis esse stirpem, et patrem ejus Mundiuchum acceptam a patre nobilitatem integram conservasse. Quod tributum sibi pendendo suus servus esset factus. Non igitur justam rem facere eum, qui praestantiori et ei, quem fortuna dominum ipsi dedetit, tanquam servus improbus clandestinas insidias paret. Neque se prius criminari illum eo nomine destiturum, quam eunuchus ad supplicium sit traditus. Atque hi quidem cum his mandatis Constantinopolim pervenerunt. Eodem quoque tempore accidit ut Chrysaphius a Zenone ad poenam deposceretur. Maximinus enim renuntiaverat. Attilam dicere, decere imperatorem promissis stare, et Constantio uxorem, quam promiserit, dare; hanc enim, invito imperatore, nemini fas fuisse desponderi: aut enim eum, qui contra ausus fuisset, poenas daturum fuisse, aut eo imperatoris res deductas esse, ut ne servos quidem suos coercere posset, contra quos, si vellet, se auxilium ferre paratum esse. Sed Theodosius iracundiam suam palam faciens bona puellae in publicum redegit. 
<urn:lofts:fhg.4.priscus_panites:13.1> Hinc Attilas, illinc Zeno Chrysaphium ad poenam deposcebant. Omnium autem in eum animis et studiis inclinatis, visum est ad Attilam legatos mittere Anatolium et Nomum: Anatolium quidem magistrum militum praesentalem, et qui pacis cum barbaro initae conditiones proposuerat; Nomum vero magistri dignitatem gerentem, et in numerum patriclorum una cum Anatolio allectum, quae dignitas ceteris omnibus antecellit. Missus vero est cum Anatolio Nomus non solum propter fortunae amplitudinem, sed etiam quia erat benevolo in Chrysaphium animo, et liberalitate sua barbarum subacturus esset, et auctoritate plurimum valebat. Nam si quid perficiendum sibi proposuerat, minime pecuniis parcebat. Et illi quidem mittebantur, quo Attilam ab ira dimoverent et pacis conditiones observare persuaderent, illud quoque dicturi, Constantio nuptum datum iri puellam minime Saturnini filiae genere et opibus inferiorem. Illam enim minime gratum hujusmodi matrimonium habuisse: itaque secundum legem alteri nupsisse. Nec enim apud Romanos fas esse, mulierem invitam viro collocare. Misit et eunuchus aurum ad barbarum, quo mollitus ab ira deduceretur. 
<urn:lofts:fhg.4.priscus_panites:14.1> Anatolius et Nomus, istro transmisso, ad Drenconem fluvium (sic enim appellant) usque in Scythiam penetrarunt. Illic Attilas reverentia tantorum virorum motus, ne longioribus itineribus defatigarentur, cum illis convenit. Initio quidem multa superbe et insolenter disserens, tandem magnitudine munerum aequior factus est, et blanda legatorum oratione delinitus, se pacem servaturum secundum conventiones juravit; omni se regione trans Istrum, tanquam Romanorum juris ditionisque cedere, neque porro imperatori de profugis reddendis melestum futurum, modo Romani in posterum a transfugis admittendis temperarent. Liberavit et Bigilam, numeratis quinquaginta auri libris, quas Bigilae filus cum legatis in Scythiam veniens attulerat. Tum et Anatolio et Nomo gratificans, quamplurimos captivos illis sine ullo pretio concessit. Postremo donatos equis et ferarum pellibus, quibus Scythae regii ad ornatum utuntur, dimisit. Comitem illis addidit Constantium, ut imperator ipsi re confirmaret, quae verbis promiserat. Ut legati redierunt. Et cum Attila ultro citroque acta retuterunt, Constantio nuptui datur quondam uxor Armatii, filii Plinthae, qui apud Romanos exercituum dux fuerat et consulatum inierat. Armatius in Libyam profectus acie cum Ausorianis decertaverat et prospere pugnarat; mox morbo correptus vitam finierat. Ejus uxori, genere et divitiis conspicuae, post mariti obitum imperator nubere Constantio persuaserat. Sed sopitis omnibus ad hunc modum cum Attila controversiis, Theodosium novus timor occuravit, ne Zeno tyrannidem invaderet. 
<urn:lofts:fhg.4.priscus_panites:15.1> Quum primum Attilae nuntiatum est, Marcianum post Theodosii mortem ad imperium pervenisse, et quae Honoriae accidissent, ad eum, qui in Occidente rerum potiebatur, misit qui contenderent, Honoriam nihil se indignum admisisse, quam matrimonio suo destinasset; seque illi auxilium laturum, nisi summa quoque imperii ei deferretur. Misit et ad Romanos Orientales tributorum constitutorum gratia. Sed re infecta legati utrimque sunt reversi. Etenim qui Occidentis imperio praeerat, respondit, Neque imperium Honoriae deberi. Virorum enim, non mulierum, Romanum imperium esse. Qui in Oriente imperabat, se minime ratam habere tributi illationem, quam Theodosius consensisset: quiescenti munera largiturum; bellum minanti viros et arma objecturum ipsius opibus non inferiora. Itaque Attilas in varis distrahebatur sententias, et illi in dubio haerebat antimus, quos primum aggrederetur. Tandem melius visum est ad periculosius bellum prius sese convertere, et in Occidentem exercitum educere. Illic enim sibi rem fore non solum cum Italis, sed etiam cum Gothis et Francis: cum Italis, ut Honoriam cum ingentibus divitiis secum abducereret; cum Gothis, ut Genserichi gratiam promereretur. 
<urn:lofts:fhg.4.priscus_panites:16.1> Et Francos quidem bello lacessendi Attilae causa fuit rogum ipsorum obitus et de regno inter liberos controversia, quum major natu Attilam auxilio vocasset, Aetium minor, quem Romae vidimus legationem obeuntem, nondum lanugine efforescente, flava coma, et capillis propter densitatem et magnitudinem super humeros effusis. Hunc etiam Aetius filii loco adoptaverat, et plurimis donis ab ipso et ab imperatore ornatum, initaque cum eo amicitia et societate dimiserat. Quamobrem Attilas antequam in eam expeditionem ingrederetur, rursus legatos in Italiam misit, qui Honoriam poscerent; eam enim secum matrimonium pepigisse: cujus rei ut fidem faceret, annulum ab ea ad se missum per legatos, quibus tradiderat, exhiberi mandavit. Etiam dimidiam imperii partem sibi Valentinianum debere, quum ad Honoriam jure paternum regnum pertineret, quo injusta fratris cupiditate privata esset. Sed quum Romani Occidentales in prinia sententia persisterent et Attilae mandata rejicerent, ipse toto exercitu convocato majore vi bellum paravit. 
<urn:lofts:fhg.4.priscus_panites:18.1> Quum Attilas tributum cum Theodosio conventum peteret, aut bellum minaretur, et Romani se illi pet legatos satisfacturos respondissent, missus est Apollonius. Hic erat frater ejus, qui Saturnini filiam duxerat uxorem, quam Theodosius Constantio promiserat, Zeno vero Rufo collocarat, qui tunc in vivis esse desierat. Itaque Apollonius inter familiares Zenonis, et ducis dignitate auctus legatione functurus ad Attilam missus erat. Sed transmisso Istro, minime aditum ad Attilam nactus est. Etenim Attilas, ira aestuans, quod sibi tributum, quod ab optimis et nobilissimis viris sibi constitutum esse dixit, non solveretur, legatum minime admisit contemptu ejus, a quo missus erat. Quo tempore Apollonius magnanimi viri facinus ausus esse dicitur. Etenim, quamvis Attilas minime ratam haberet ejus legationem, neque sui conveniendi potestatem facere vellet, nihilo secius dona, quae ad eum ab imperatore Apollonius attulerat, sibi tradi postulabat, ni daret, mortem illaturum minabatur. Apollonius autem respondit non decere Scythas ea precibus expetere, quae aut pro donis aut tanquam spolia sibi sumere liceret: indicans dona iis cessura, si se tanquam legatum admitterent, spolia, si interfecto sibi eriperent. Et sic infecta re rediit. 
<urn:lofts:fhg.4.priscus_panites:19.1> Attilas, vastata Italia, ad sua se retulit, et Romanorum imperatoribus in Oriente bellum et populationem denuntiavit, propterea quod tributum sibi a Theodosio constitutum non solveretur. 
<urn:lofts:fhg.4.priscus_panites:20.1> Ardaburius, Asparis filius, ad Damascum Saracenos debellavit. Eo Maximino duce et Prisco, hujus historiae scriptore, advenientibus, offenderunt Ardaburium cum Saracenorum legatis de pace tractantem. 
<urn:lofts:fhg.4.priscus_panites:20.2> Ardaburius, Asparis fil., vir fortis et strenuus, barbaros Thraciam incursantes fortiter saepe repulit. Hunc imperator Marcianus praefectum exercituum Orientis creavit, quam dignitatem ob res praeclare gestas praemii loco ei tribuit. Quum autem pacata omnia essent, vir bellis assuetus otio et muliebri ignaviae indulgere coepit. Gaudebat enim mimis et praestigiatoribus et histrionibus scenicis, totosque dies foedis istiusmodi oblectamentis consumens, gloriae suae nullam omnino rationem habebat. — Quum Marcianus imperator bonus quidem fuisset, sed citius decasisset, Aspar propria voluntate effecit ut Leo ipsi succederet. 
<urn:lofts:fhg.4.priscus_panites:21.1> Blemmyes et Nubades, a Romanis victi, legatos ex utraque gente ad Maximinum pacis exorandae gratia miserunt, quam se servaturos spondebant, quoad usque Maximinus in Thebanorum regione commoraretur. Illo vero ad id tempus abnuente foedus icere, subjecerunt, se, quamdiu Maximino vita suppeteret, in officio futuros nec moturos arma. Hac quoque conditione, quam legati offerebant, rejecta, centum annorum inducias fecerunt. His foederibus placuit captivos Romanos, qui et hoc et superiore proelio capti erant, sine ullo redemptionis pretio, liberos dimitti: pecora tunc abacta reddi, et consumptorum aestimationem restitui: ad firmandam fidem foederis obsides ex nobilioribus dari: liberam esse ipsis secundum antiquam legem ad templum Isidis trajectionem, dum Aegyptii curam cymbae fluminalis haberent in qua signum deae impositum transveheretur. Certo enim tempore barbari statuam deae, e templo in quo est collocata, domum importantes trajiciunt, et oraculis ab ea acceptis, rursus in insulam reducunt. Hanc pactionem Philis in templo affigi Maximino visum est, et ad eam rem missi [ex ejus necessariis] nonnulli. Affuerunt etiam ex Blemmyis et Nubadibus qui foedera in insula deponerent. Foedere perscripto et obsidibus traditis (erant autem ex his, qui dominatum exercuerant, aut ex filiis eorum; quod in hoc bello minime adhuc contigerat, neque unquam antea Nubadum aut Blemmyum filii obsides apud Romanos fuerant), Maximinus in morbum incidit, et mortuus est. Postquam vero de ejus obitu barbaris nuntiatum est, vi obsides eripuerunt, et regionem excursionibus vastarunt. 
<urn:lofts:fhg.4.priscus_panites:22.1> Proterius communi totius synodi suffragio Alexandrinum episcopatum sortitur. Qui quum sedem suam capessivisset, ingens atque intolerabilis exortus est tumultus in civitate, populo in diversas sententias distracto. Alii enim Dioscorum requirebant, ut in hujusmodi occasionibus fieri solet; alii Proterium pertinaciter defendebant, adeo ut multa admodum gravia ac prope insanabilia inde profluxerint. Certe Priscus rhetor in Historia sua scribit, his temporibus venisse se Alexandriam ex provincia Thebaide, et populi multitudinem impetum in magistratus facientem vidisse. Quumque milites seditionem inhibere vellent, populum eos lapidibus appetivisse et in fugam vertisse: et quum milites in templum quod olim fuerat Serapidis se recepissent, populum eos illic obsedisse et vivos concremasse. Ea re cognita, imperatorem duo millia militum, qui recens conscripti erant, eo misisse: qui secundo vento usi adeo prospere navigarunt, ut sexta post die ad magnam Alexandrinorum urbem appulerint. Deinde quum milites petulantius illuderent uxoribus et filiabus Alexandrinorum, multo graviora quam antehac perpetrata esse. Tandem vero populum in circo congregatum rogasse Florum, qui tunc dux rei militaris per Aegyptum, et praefectus simul erat Alexandriae, ut praebitionem annonae, quam ipsis ademerat, restitui curaret balnea item et spectacula et quaecunque ipsis ablata fuerant ob seditionem ab ipsis concitatam. Florum vero, suasu et consilio Prisci, in conspectum populi prodiisse, seque id facturum promisisse, atque ita seditionem brevi dissolvisse. 
<urn:lofts:fhg.4.priscus_panites:24.1> Postquam Gensericus Romam vasta verat, imperioque Avitus potitus erat, Marcianus, Romanorum Orientalium imperator, ad Gensericum legatos misit, qui juberent eum ab Italia vastanda abstinere, et uxorem Valentinlani (Eudociam) et ejus filias (Eudoxiam et Placidiam) in captivitatem abdueta libertati restituere. Sed legati, re infecta, in Orientem reversi sunt. Nam nihil eorum quae Marciano imperata fuerant, facere, neque liberare mulieres voluit. Quamobrem Marcianus iterum litteras ad Gensericum scripsit per Bledam legatum. Erat autem Bleda episcopus haereseos Genserici. Vandali enim Christianorum cultum et religionem amplexi fuerant. Hic ubi ad Gensericum accessit, atque alienum a sua legatione perspexit, in verba superbiora erupit. Non bene cessurum illi, si in praesentia rebus secundis elatus bellum cum Orientalium quoque Romanerum imperatore contraheret, regiis mulieribus non in libertatem restitutis. Sed neque ulla verborum lenitas prius a legato usurpata, neque incussus timor, illum ad ullam animi moderationem pertrahere potuerunt. Nam Bledam irrita legatione dimisit, et rursus in Siciliam et proxima Italiae loca exercitum immittens, omnem regionem vastavit. Avitus quoque, Romanorum Occidentalium imperator, ad eum legatos misit, qui monerent ut foederum pridem cum illo initorum meminisset; sin minus, se, et domestico exercitu et auxiliariis copiis fretum, bellum paraturum. Et misit sane Recimerum patricium cum exercitu in Siciliam. Priscus de Charybdi dicit: Quum autem Siciliam praeternavigarent juxta Messanam in freto Italiae, ubi Charybdis est, ingentibus coortis procellis naves cum ipsis viris submersae sunt. 
<urn:lofts:fhg.4.priscus_panites:25.1> Romani in Colchidem profecti bello adversus Lazos decertant, nec multo post Romanorum exercitus ad sua rediit. Quum autem imperator denuo bellum repetere praepararet, consilium habuit, an eadem via insistens, an per Armeniam Persarum regno confinem, fide prius a Parthorum rege accepta, bellum inferret. Etenim quum Colchidis ora esset importuosa, res nimis ardua ipsis videbatur locos infestos praeternavigare. Gobazes quoque legatos misit ad Parthos et ad imperatorem Romanorum. Et Parthorum quidem rex, quia bellum illi erat cum Hunnis, quos Cidaritas vocant, Lazos ad se coufugientes rejecit. 
<urn:lofts:fhg.4.priscus_panites:26.1> Gobazes legatos misit ad Romanos, quibus Romani responderunt, se a bello cessaturos, si regnum aut ipse deponeret, aut filio adimeret. Nec enim fas esse secundum antiquam regionis legem, duos simul dominari. Itaque oportere aut ipsum Gobazem, aut ejus filium regnare in Colchide, atque ita bellum solutum iri. Haec Euphemius illis suaserat, qui magistri officiorum dignitatem adeptus, prudentia et eloquentia clarus, sub Marciano imperatore reipublicae administrationem gerebat, et multorum optimorum consiliorum auctor illi fuit. Hic Priscum quoque hujus historiae scriptorem assessorem sibi adjunxit. Gobazes igitur, sibi delata optione, regni insignia deposuit, et regno filio cedere constituit. Tum ad imperatorem misit, quandoquidem uni solum jam pareret Colchidis regio, uti non amplius illi usque eo succenseret, ut etiam arma inferret. Imperator vero jussit Gobazem in Romanorum regionem transgredi, ut eorum, quae sibi facienda statuisset, rationem redderet. Ille autem profectionem minime abnuit; sed petiit ut Dionysius, qui jam olim ad Gobazem discordiarum causa in Colchidem missus erat, ad fidem praestandam ad se veniret, se nihil juiqui passurum esse. Eo igitur in Colchidem profecto, de rebus dubiis convenerunt. 
<urn:lofts:fhg.4.priscus_panites:27.1> Majoriano, Romanorum Occidentalium imperatori, Gothi, qui in Gallia erant, socii confoederatique facti sunt, et gentes ditionis Romanorum accolas partim armis, partim verbis ad deditionem compulit. Hic etiam in Libyam , trecentis fere navibus coactis, cum magno exercitu trajicere tentavit. Sed Vandalorum dux prius legatos misit, qui illum, si quae essent inter eos controversa, amice transigere paratum esse dicerent. Quod ubi obtinere non potuit, Maurusiorum terram, in quam ex Iberia Majoriani navales copiae appulsurae erant, omnem igni ferroque Vastavit, et aquas quoque infecit. 
<urn:lofts:fhg.4.priscus_panites:28.1> Quum Balamerus Scytha foedera violaret et Romanorum regiones depopularetur, et multas urbes everteret, Romani ad eum legatos miserunt, qui de pace violata quererentur. Et ut deinceps a vexanda incursionibus Romanorum regione abstineret, trecentas auri libras illi quotannis solvi constituerunt. Dicebat enim suae gentis multitudinem rerum necessariarum inopia ad bellum se convertisse. 
<urn:lofts:fhg.4.priscus_panites:29.1> Gensericus, quum non amplius foederibus cum Majoriano pactis stare constituisset, Vandalorum et Maurusiorum multitudinem ad vastationem Italiae et Siciliae immisit. Marcellinus enim jam ante insula cesserat, propterea quod Recimerus, qui ejus imperium in se trahere studebat, militibus ejus pecunias largitus erat (erant autem fere omnes Scythae), quo illis persuaderet a Marcellino deficere. Itaque Marcellinus Sicilia excesserat, veritus insidias, quia opibus cum Recimero minime certare poterat. Missa est igitur ad Gensericum legatio: tum a Recimero, ne foedera violaret;  tum ab eo Leonte, qui apud Romanos in Oriente rerum potiebatur, ut ab Italia et Sicilia abstineret et regias mulieres redderet. Gensericus vero, multis ad eum ex diversis partibus legatis missis, non ante mulieres liberavit, quam majorem natu filiarum Valentiniani, Eudociam nomine, Honoricho filio desponderet. Tunc enim Eudoxiam, Theodosii filiam, remisit cum Placidia, ejus sorore, quam duxit Olybrius. Neque eo secius Italiam et Siciliam Gensericus vastare destitit, sed multo magis saeviebat, quum post mortem Majoriani (461 p. C.) Olybrium ad imperium Occidentis provehere propter affinitatem ex nuptiis cogitaret. 
<urn:lofts:fhg.4.priscus_panites:30.1> Romanis Occidentalibus in suspicionem venit Marcellinus, ne, si copiis augeretur, in eos bellum transferret. Erant enim tunc temporis Romanorum res variis modis afflictae et perturbatae, hinc Vandalis, illinc Aegidio imminente. Hic vir ex Gallia occidentali oriundus, qui in Hispania cum Majoriano militaverat, et magnum exercitum habebat, ob caedem imperatoris erat illis infensus. Sed a bello appetendis Italis avocavit eum ortum cum Gothis in Gallia dissidium. De contermina enim regione cum illis certans, fortiter bellum gerebat, in quo multa viri strenui et magnanimi opera edidit. Haec in causa fuerunt, ut Romani Occidentales legatos ad Orientales mitterent, et Marcellinum et Vandalos secum in gratiam reducerent. Et ad Marcellinum quidem Phylarchus missus ei persuasit ne in Romanos moveret arma. Hinc ad Vandalos deflectens, nihil quicquam profecit, et rediit. Genserichus enim se non alias bellum positurum minatus est, nisi sibi Valentiniani et Aetii bona traderentur. Etenim ab Orientalibus quoque partem bonorum Valentiniani obtinuerat Eudociae nomine, quae Honoricho, ejus filio, nupserat. Atque hanc belli renovandi occasionem singulis annis usurpabat. Itaque statim veris initio infesto exercitu Siciliam et Italias invasit, et urbes quidem Italorum praesidiis firmatas non facile expugnavit, sed oppida militibus, qui resisterent, destituta facile capta evertit et diripuit. Nec enim ad omnia, quae Vandalorum invasioni patebant, tuenda sufficere poterant Itali, propterea quod hostium multitudine opprimebantur. Denique copiis navalibus carebant, quas quum a Romanis Orientalibus petiissent, non impetrarunt, quia foedus cum Gensericho fecerant. Ea res, divisa scilicet imperii administrandi ratio, magno detrimento Romanorum Occidentalium rebus fuit. Circa id tempus legatos ad Orientales Romanos miserunt Saraguri, Urogi et Onoguri. Hae gentes, propriis sedibus ejectae, commissa pugna cum Sabiris, quos expulerant Abares, et ipsi quoque extorres facti a gentibus quae Oceani littus accolebant, sed sedes suas reliquerant propter ingentes nebulas ex maris vaporibus ortas et propter magnam ingruentium gryphorum multitudinem, quos non prius recessuros esse fama erat, quam genus humanum devorassent: quibus calamitatibus excitati, in finitimorum sedes irruperunt. Et omnes quidem, qui violentum eorum impetum sustinere non poterant, cesserunt, sicuti et Saraguri, qui ad novas sedes quaerendas coorti, ad Hunnos Acatiros pervenerunt et, multis proeliis initis, gentem devicerant, et demum ad Romanos nanciscendae eorum societatis cupidi se contulerunt. Itaque imperator legatos benigne excepit, et muneribus affectos remisit. 
<urn:lofts:fhg.4.priscus_panites:31.1> Dum gentes patria profugae cum Romanis in Oriente dissident, legatio ab Italis advenit, quae doceret res Italas stare non posse, nisi sibi Vandalos reconciliarent. Venit et legatio a Persarum rege (Peroze), quae multos e Perside ad Romanos confugere querebatur, et quod Romani Magos, qui jam inde a priscis temporibus eorum finium incolae essent, a patriis moribus et institutis et antiquo religionis cultu abducturi, quavis ratione vexarent, et ignem, qui apud eos vocaretur inexstinguibilis, in perpetuum ardere secundum legem non sinerent. Addebant, aequum videri, Romanos castelli luroipach, ad portas Caspias siti, curam habere, et pecunias ad illud conservandum conferre, neque se solos sumptibus et arcis custodia gravari. Si enim cesserint, non solum in Persarum, sed etiam in Romanorum terras a finitimis gentibus facile vastationes inferri posse. Oportere etiam se juvari pecuniis ad bellum contra Hunnos Cidaritas gerendum, ex quo Romani quoque essent utilitatem reportaturi, si ea gens a finibus ipsorum arceretur. Romani responderunt, se quamprimum legatos missuros, haec omnia cum Parthorum rege disceptaturos. Neque enim ullos apud se esse fugitivos, neque Magos in suae religionis cultu impediri. Quum autem ipsi custodiam castelli luroipach et bellum contra Hunnos Cidaritas in se receperint, minime juste eos ab ipsis pecuniam petere. Legationem ad Vandalos suscepit Tatianus, patriciatus dignitate ornatus; ad Persas vero Constantius, qui ter praefectus urbi fuerat, et ad consulatus patriciatusque honorem evectus. 
<urn:lofts:fhg.4.priscus_panites:32.1> Sub Leone, Romanorum imperatore, legatus pro Italis ad Vandalos profectus est Tatianus, in patriciorum numerum conscriptus; ad Persas vero Constantius, tertium praefectus, et una cum consultu (an. 457) patriciatus dignitatem sortitus. Et Tatianus quidem a Vandalis intra breve tempus, re infecta, reversus est, repudiatis a Genserico pacis conditionibus. Constantius vero Edessae, quae urbs est in Romanorum ditione posita et Persis contermina, substitit, in qua longo tempore commoratus est, quum diu cum admittere Parthorum rex differret. 
<urn:lofts:fhg.4.priscus_panites:33.1> Tandem Persarum rex Constantium legatum, qui longo tempore, ut diximus, legationis causa Edessae substiterat, in suam regionem admisit et ad se venire jussit, non in urbibus tum, sed in confiniis regionis suae et Hunnorum. Cidaritarum commorans. Etanim bellum iis intulerat, propterea quod Hunni minime tributum inferebant, quod illis olim Persarum pater (Isdegerdes), tributi illationem renuens, bellum exceperat, quod quidem una cum regno ad filium transmiserat: donec Persis longiori bello defatigatis venit in mentem bellum cum Hunnis fraude finire. Itaque Peroses (sic enim Persarum rex vocabatur) ad Cuncham, Hunnorum regem, misit, tanquam vellet cum illis pacem firmare et armorum societatem iungere et illi suam sororem dare uxorem. Ille enim erat tum forte adhuc junior, neque dum liberos ullos sustulerat. Quibus sermonibus quum Cunchas esset assensus, non tamen Perosis sororem in matrimonium duxit, sed aliam mulierem regio cultu adornatam. Hanc autem Persarum rex misit, ut, si nihil eorum, quae fingebantur, enuntiaret, regiae felicitatis participem futuram: sin minus, et simulata detegeret, mortis supplicium subituram; non enim passurum Cidaritarum regem, uxorem se habere servilis conditionis pro ingenua et nobili. Quum igitur his conditionibus Peroses pacem cum Hunnorum rege sanxisset, non illi diu sua fraus utilitati et fructui fuit. Mulier enim, timens ne, si forte per alios de sua conditione certior fieret, pessima se morte mulctaret, commentum indicavit. Cunchas vero, mulierem ob veritatem detectam laudans, eam in matrimonio habere perstitit, sed dolum sibi factum ulturus, contra finitimos bellum se gerere simulavit, in quo sibi viris opus esse non quidem ad militiam aptis (infinitam enim horum sibi adesse multitudinem), sed his, qui bellum sibi administrarent. Peroses vero trecentos principum ad eum misit, quorum alios Cidaritarum rex trucidavit, alios truncatos ad Perosem remisit, qui renuntiarent, has illos commissae ab eo fraudis poenas luisse. Itaque inter ipsos multo acrius, quam antea bellum est excitatum, et omnibus viribus depugnarunt. In Gorga igitur (hoc enim erat loco nomen, in quo tunc forte Persae castra habebant) Constantium Peroses excepit. Quem postquam per quosdam dies laute tractaverat, nullo idoneo ad legationem dato responso, dimisit. 
<urn:lofts:fhg.4.priscus_panites:34.1> Post incendium civitatis, quod accidit sub Leoue, Gohazes venit Constantinopolim cum Diongsio, stola Persica indutus. Et Medorum in morem satellitibus stipatus. Hunc imperator excepit, et primum quidem ob novarum rerum studium vituperavit, deinde comiter eum amplexus dimisit. Gobazes enim, Christianorum symbola ostentans, blanda oratione eum cepit. 
<urn:lofts:fhg.4.priscus_panites:35.1> Sciri et Gothi acie decertantes, et a pugna utrique recedentes, ad accersenda auxilia animum adjecerunt. Qua de re Romanos quoque Orientales adierunt. Aspar quidem censuit, neutris opitulandum esse. Sed imperator Leo statuit Sciris opem ferre. Itaque litteras ad praefectum Illyrici misit, jussitque quoad necesse esset, auxiliares copias Sciris adversus Gothos praebere. 
<urn:lofts:fhg.4.priscus_panites:36.1> Eodem tempore venit et ad Leonem imperatorem legatio a filiis Attilae, ut, omnibus omnino praeteritorum dissidiorum causis resecatis, pacem inirent, et inter se, ut olim erat in more positum, ad Istrum convenientes, mercatum celebrarent, ex quo invicem ea, quae sibi opus essent, desumerent. Et ea quidem legatio, quae circa haec versabatur, re infecta rediit. Nec enim imperator commercium Romanorum cum Hunnis, qui eos tot damnis et cladibus affecerant, concedendum esse duxit. At vero Attilae filii, renuntiata legatione, inter se dissenserunt. Etenim Dengisich, legatis nulla re impetrata reversis, bellum Romanis inferre volebat: cui consilio Irnach repugnabat, quod turbae intestinae a bello avocarent. 
<urn:lofts:fhg.4.priscus_panites:37.1> Saraguri cum Acatiris aliisque gentibus conjuncti in Persas exercitum duxerunt. Primum quidem ad portas Caspias accesserunt, ubi quum praesidium Persicum offendissent, ad aliam viam deflexerunt, qua ad Iberos conversi regionem vastarunt, qui post superius cum Cidaritis bellum hanc quoque aggressionem timebant, legatos ad Romanos miserunt, qui ab illis pecunias aut milites ad custodiam arcis luroipach peterent, et quod jam saepe per legatos egissent, docerent, si ipsi certamina sustinerent et barbaros aggredientes ab aditu prohiberent, tutos fore Romanorum fines. His vero respondentibus rationi consentaneum esse unumquemque sua tueri et defendere, et de suis arcibus sollicitum esse, rursus re non obtenta, legati ad suos reversi sunt. 
<urn:lofts:fhg.4.priscus_panites:38.1> Dengisich bellum Romanis inferens Istri ripae institit. Quod ubi Ornigiscli filius (Anagastes) comperit (is in ea parte Thraciae quae ad Istrum est, custodiae ripae fluminis praefectus erat), per suos ex eo quaesivit, quem in finem acie decertare vellet. Sed Dengisich Anagastum contemnens, ab eo missos re infecta dimisit, et per legatos imperatori denuntiavit, se bellum illaturum, nisi sibi suisque terram et pecunias subministraret. Legatis in regiam introductis et mandata exponentibus imperator respondit, se omnia paratum esse facere, si suo imperio obsequi vellent: sibi enim pergratum et jucundum esse, si quando inimici in foedus societatemque transirent. 
<urn:lofts:fhg.4.priscus_panites:39.1> Anagastes, Basiliscus et Ostryes et alii quidam duces Romani in locum abruptum et concavum Gothos inclusos obsederunt. Ibi Scythae, victuum inopia laborantes, Romanos missis legatis certiores fecerunt, se, facta deditione, omnibus quae statuerint parituros, modo sibi terram ad inhabitandum concedant. Romani responderunt, se ad imperatorem eorum postulata delaturos. At Scythae propter famem, quae eos premebat, transigere velle dixerunt, neque longiores moras ferre posse. Tum Romanis ordinibus praepositi, habito consilio, tantisper dum imperator aliter statueret, alimenta se praebituros polliciti sunt, si Scythae Romanorum more exercitus in partes se ipsos dividerent. Sic enim facilius eos, quum singuli ordines, non universi simul respiciendi essent, a ducibus curari posse, quippe qui cura et diligentia inter se sint certaturi. Itaque Scythae his, quae legati renuntiarunt, paruerunt, seque in totidem ordines distribuerunt, in quos Romani erant distributi. Quo facto Chelchal, genere Hunnus, qui secundum ab Aspare imperii gradum in eos, qui sub eo ordines ducebant, tenebat, barbarorum, quae suis ordinibus accesserat, cohortem obiens, in qua erant plures numero Gothi, quam reliqui, accitis primoribus hujusmodi orationem habere coepit. Terram quidem imperatorem ad inhabitandum daturum, quae non illis fructui et commodo futura esset, sed cujus utilitas ad solos Hunnos redundaret. Hos enim terrae cultum negligere, et luporum more bona Gothorum invadentes diripere, qui ipsi servorum conditione habiti ad victum illis comparandum laborare coacti essent: quamvis nullum unquam foedus inter utramque gentem sancitum sit, et majores jurejurando eos obstrinxerint, ut Hunnorum societatem fugerent. Quare non tantum suis eos privari, sed etiam patria sacramenta negligere. Se quidem genere Hunnum, quo maxime glorietur, sed aequitate motum haec illis dicere, ut, quae facienda essent, viderent. His dictis Gothi commoti, et haec Chelchalem pro benevolentia, qua ipsos prosequeretur, suggessisse rati, Hunnos sibi immixtos trucidarunt Deinde quasi ex compacto ingens pugna inter utramque gentem est commissa. Quod quum Aspari nuntiatum esset, ipse et reliqui duces acies suorum instruxerunt, et obvium quemque barbarorum occiderunt Scythae, cognito dolo et fraude perspecta, sese collegerunt, et manus cum Romanis conseruerunt. Sed illi, qui sub Aspare stipendia faeciebant, omnem barbarorum cohortem, quae illis obvenerat, ad internecionem usque ceciderunt. Reliquis ducibus non incruenta pugna fuit, barbaris strenue et fortiter pugnam capessentibus. Ex qua pugna qui superstites ex Scythis fuerunt, perruptis Romanis legionibus, evaserunt. 
<urn:lofts:fhg.4.priscus_panites:40.1> Leo imperator Gensericum per Phylarchum legatum de Anthemii imperio certiorem fecit, eique bellum indixit, nisi Italia cederet, et imperium ipse appetere desisteret. Rediit autem nuntius, et retulit, nolle ipsum denuntiationi parere, imo bellum apparare, quod Romani Orientales foedera transgressi essent. 
<urn:lofts:fhg.4.priscus_panites:41.1> Maxima intercedente Romanis et Lazis cum Suannorum gente controversia, **Persas quoque cupido belligerandi incessit propter oppida quae Suanni ipsis eripuerant. Itaque ad Romanorum imperatorem legationem misit, sibi auxilia mitti postulans ex militibus, qui Armeniae oram Romanis subjectam tuebantur, ut, quia proximi erant, praesto essent. ne, dum longinqua auxilia exspectant, periculum incurrant, aut, si advenerint, sumptibus atterantur, producto ob enim causam bello, sicut jam antea evenerat. Missam enim cum Heradio auxiliariorum manum, Persis et Iberis, quibuscum tunc bellum erat, alio bello tum adversu alias gentes occupatis, quum grave illi et molestum esset exercitum alere, remiserat: sed rursus in eum Parthis redeuntibus, Romanos revocavit. Legati vero retulerunt, Romanos missuros ad eos auxilia et ducem. Quo tempore advenit etiam legatio a Persis nuntians, Hunnos Cidaritas ab ipsis devictos, et Balaam, Hunnorum urbem, expugnatam. Nuntiaverunt igitur legati victoriam quam Persae obtinuerant, et barbarorum in morem magnificis verbis extulerunt, maximas, quae illis adessent, copias ostentaturi. Sed legatos statim peractis mandatis imperator dimisit: nam illi res Siculae longe majori curae erant. 
<urn:lofts:fhg.4.priscus_panites:42.1> Hoc anno Leo imperator ingentem classem et valide instructum exercitum adversus Gizerichum qui Africam obtinebat emisit. Gizerichus quippe, defuncto Marciano, multa mala intulit in provincias Romanae ditioni subjectas, praedis abactis, multisque in captivitatem missis et eversis passim civitatibus. Quibus excandescens imperator naves ex toto Oriente mille et centum contraxit, ipsasque militibus et armis bene munitas adversus Gizerichum destinavit. In eam classem 1300 auri centenaria expendisse narrant. Ducem ac praefectum instituit Basiliscum, Verinae Augustae fratrem, consulis munere jam perfunctum et frequentibus in Scythas per Thraciam victoriis clarum. Is confluente in auxilium ex occiduo mari navium non poenitenda manu, cum Gizerichi classe frequentiores conflictus exercuit, plerasque naves in profundum demersit, et ipsam tandem Carthaginem superare potuisset. At mox donorum illecebris et vi pecuniarum inescatus, priorem impetum remisit et volens cladem passus est, ut Priscus Thrax tradidit. 
<urn:lofts:fhg.4.priscus_panites:43.1> Sub idem tempus quum bellum Scythicum contra Orientales Romanos motum esset, Thracia et Hellespontus terrae motu concussae sunt. Ionia quoque et Cyclades insulae eandem calamitatem expertae sunt, adeo ut in Cnido urbe et in Cô insula pleraque aedificia corruerint. Praeterea immensos imbres Constantinopoli et in Bithynorum regione accidisse refert Priscus, quum trium aut quattuor dierum spatio aqua e coelo fluviorum instar decidisset; ac montes quidem in planitiem depressos esse, vicos vero complures aquis obrutos periisse. Insulas quoque in Boanensi lacu, qui est juxta Nicomediam, exortas esse ex quisquiliis quamplurimis, quae alluvione illuc delatae fuerant. Verum haec quidem aliquanto post contigerunt. 
