<urn:lofts:fhg.4.chrysermus_corinthius:1.1>  Chrysermus Corinthius primo Peloponnesiacorum hujus historiae meminit. Quum Perseus in sublime ferretur, et ad hunc (Apaesantum) montem appulisset, decidit forte gladii, quem ferebat, capulum. Gorgophono autem, Epidauriorum regi, ab imperio pulso respondit oraculum, ut Argolicas circumiret civitates, et ibi urbem conderet, ubi gladii capulum offenderet. Quum ergo ad montem Argium venisset, ibique capulum eburneum reperisset, civitatem condidit, quam ab eventu Mycenas appeltavit. 
<urn:lofts:fhg.4.chrysermus_corinthius:2.1>  Argivis et Lacedaemoniis de agro Thyreatico altercantibus, Amphictyones pugna utrinque lectorum hominum rem decernendam censuerunt, victorique agrum istum deferendum esse. Lacedaemonii a sua parte Othryadem summae rei, Argivi Thersandrum praefecerunt. Praelio de Argivis duo superstites fuerunt, Agenor et Chromius, qui de victoria civibus nuntium attulerunt. Facta autem quiete, Othryades etiamnum vivens, fultusque hastilibus semifractis, mortuorum scuta abstulit, tropaeum erexit, suoque sanguine id Jovi tropaeorum tutori inscripsit. Integrata lite Amphictyones in rem praesentem venerunt, litemque secundum Lacedaemonios dederunt. Sic Chrysermus libro tertio Rerum Pelop0onnesiacarum. 
<urn:lofts:fhg.4.chrysermus_corinthius:3.1>  Persis Graeciam populantibus, Pausanias Lacedaemoniorum dux acceptis a Xerxe quingentis talentis voluit Spartam prodere. Re comperta, pater Agesilaus eum usque ad fanum Minervae Chalcioecae prosecutus est, obturatisque fani foribus latere cocto, fame necavit. Mater etiam insepultum abjecit. Chrysermus Persicorum libro secundo. 
<urn:lofts:fhg.4.chrysermus_corinthius:4.1>  Indigenae virgines quae non caste vixerint, clavis cruci affigunt et in hunc fluvium (in Hydaspen) dejiciunt, dialecto vernacula Veneris hymnum canentes. Defodiunt et vetulam condemnatam quotannis juxta verticem Therogonum. Illuc enim reptilium multitudo ad vetulam ex cacumine statim accedit, et quae circumvolant muta animalia vorat, ut narrant Chrysermus Indicorum octogesimo (?), ac fusius exponit Archelaus decimo tertio De fluminiubs. 
<urn:lofts:fhg.4.chrysermus_corinthius:5.1>  Nascitur ad Pactolum herba purpureis floribus, Chrysopole dicta, qua vicinarum urbium incolae aurum probant. Nam ipso tempore quo id conflant, hanc herbam admovere solent, cujus folia, si adulteratum non sit aurum, inaurantur, et materiae substantiam servant; sed si corruptum sit, immutatum liquorem respuunt, ut refert Chrysermus tertio De fluviis. 
<urn:lofts:fhg.4.chrysermus_corinthius:6.1>  Nascitur in Euphrate lapis Astiges (Aetites) dictus, quem obstetrices mulierum quae difficulter pariunt, ventri imponunt, et statim sine dolore illae parturiunt. Provenit in eo etiam herba, quae Exalla sive Axalla (I. e. calidum) vocatur: quam si, qui quartana laborant, in pectore posuerint, paroxysmo statim liberantur, ut testatur Chrysermus Corinthius decimo tertio De fluviis. 
