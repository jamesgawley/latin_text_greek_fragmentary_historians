<urn:lofts:fhg.4.hegesander_delphus:1.1>  Hegesander Delphus in Commentariis, ubi de illa Platonis adversus omnes malevolentia disputat, etiam hoc scripsit: «Post Socratis e vivis discessum, quum familiares ejus in convivio quodam tristes admodum essent, Plato unus e convivis, sumpto poculo, hortatus eos est, ne animum desponderent; se enim idoneum esse qui scholae praeesset: atque ita proinavit poculum Apollodoro. At ille, lubentius se a Socrate veneni calicem fuisse accepturum, ait, quam istam a Platone invitationem. Videtur enim Plato invidiosus fuisse, et moribus minime probis. Nam et Aristippum cavillatus est, quod ad Dionysium esset peregrinatus, quum ipse ter in Siciliam navigasset: semel quidem igneorum Aetnae profluviorum causa; quo tempore etiam cum seniore Dionysio congressus, periculum vitae adiit: bis vero ad juniorem Dionysium. Idem, quum pauper esset Aeschines, unumque baberet discipulum Xenocratem, hunc ab illo abstraxit. Idem deprehensus est id agere ut Phaedoni litem intentaret, qua in servitutem ille denuo detruderetur: omninoque in omnes Socratis discipulos novercalem animum gessit. Quare etiam Socrates, recte de eo conjectans, praesentibus multis non illepide dixerat, visum sibi per insomnium Platonem, in cornicem mutatum, capiti ipsius insiluisse, calvitiemque perfodientem, et firmiter capiti insidentem, circumcirca prospectasse. Quare existimo, inquit, multa te, Plato, adversus caput meum esse mentiturum. Erat vero Plato non malevolus solum, verum etiam gloriae cupidus; is qui dixerat: Extremam tunicam, gloriae cupiditatem, in ipsa morte deponimus, in testamentis, in exsequiis, in sepulcrorum monumentis: ut tradit Dioscorides in Memorabilibus. Quod vero civitatem voluit condere, et legibus eam instruere, quis neget esset hominis gloriae cupiditate insigniter affecti? Apparet hoc autem ex his quae in Timaeo ipse ait: Equidem adversus Rempublicam meam similiter affectus sum, atque pictor adversus sua opera: quae sicul ille viva cupit videre seseque moventia; sic ego cives, quos informo.» 
<urn:lofts:fhg.4.hegesander_delphus:2.1>  Nec fuerit alienum, epigramma etiam commemorare in philosophos editum, quod apposuit Hegesander Delphus sexto Commentariorum: Supercilia-attollentes, nasum-in-barba-defigentes, barbam-in-sacco-alentes, et patinarum-raptores, pallium-superne-gestantes, discalceati-incedentes-et oleum-spectantes, noctu-clam-comedentes, noctu-oblique-discurrentes, Adolescentulorum-deceptores, et syllabarum-loquaces-rimatores, vanam-sapientiam-gloriantes, virtutem-quaerere-profitentes. 
<urn:lofts:fhg.4.hegesander_delphus:3.1>  Narrat de Philippo Hegesander Delphus, scribitque illum hominibus iis, qui Athenis in Diomeorum Heracleum convenientes faceta et ridicula loquuntur, magnam numorum vim misisse; constituisseque nonnullos, qui quae ab illis dicerentur scripto consignarent, ad ipsumque mitterent. 
<urn:lofts:fhg.4.hegesander_delphus:4.1>  De eodem Clisopho Hegesander Delphus, in Commentariis, haec narrat: Philippus rex quum dixisset literas sibi allatas esse Cotyis regis, Clisophus, qui tum aderat, ait: Optime! Per Deos. Subjiciente vero Philippo, Quid vero tu nosti quibus de rebus ille scripserit?—Per Jovem maximum! Inquit ille, rectissime tu me reprehendisti.» 
<urn:lofts:fhg.4.hegesander_delphus:5.1>  Hegesander narrat, Astycreontem, quem Menecrates medicus sanaverat, Apollinem ab eo fuisse vocatum. Alius ex his qui valetudini ab eo restituti erant, Aesculapii pallio sumpto, in illius comitatu oberravit. Ipse vero Jupiter, purpura amictus, et auream coronam in capite gestans, sceptrum tenens, soleasque indutus, cum isto deorum choro terram peragravit. Idem literis datis ad Philippum regem, in hunc modum scripsit: Menecrates Jupiter Philippo salutem! Tu regnas in Macedonia; ego vero in Medicina. Et tu quidem bene valentes, si volueris, perdere potes: ego vero aegrotos sanare, et, qui bene valent, hos, si mihi pareant, praestare possum a morbis liberos ad senectutem viventes. Quare tibi quidem Macedones satellites sunt; mihi vero quotquot [salvi] esse cupiunt. Jupiter enim ego vitam illis largior. Cui homini, tanquam insanienti, rex rescripsit: Philippus Menecrati sanitatem! Similiter vero idem et Archidamo Lacedaemoniorum regi, et aliis, ad quoscumque literas daret, scribere consueverat, Jovis sibi nomen tribuens. Quem quum aliquando Philippus ad coenam vocasset cum suis diis, cunctos una in lecto discumbere fecit in medio stante altissimo, et veluti Deorum in honorem magnifice exornato: mensamque jussitque apponi, super qua erat ara exstructa, cui impositae omnium rerum quae terra gignuntur primitiae. Tum, quoties aliis afferebant cibi, Menecrati ejusque comitibus odores adolebant et libabant pueri: donec ad extremum novus Jupiter, cum suis subditis risui habitus, ex illo convivio cursim se proriperet; ut idem Hegesander narrat. 
<urn:lofts:fhg.4.hegesander_delphus:6.1>  De Nicesia, Alexandri assentatore, haec narrat Hegesander: «Alexander, quum morderi se a muscis diceret, illasque gnaviter depelleret, assentatorum aliquis praesens, Nicesias nomine, ait: Profecto aliis muscis hae longe superiores erunt, tuum quum sanguinem gustarint. Idem scriptor narrat, Chirisophum, Dionysii assentatorem, quum vidisset Dionysium ridentem cum nonnullis suorum familiarium, abesset autem ipse ex multo longiore intervano, quam ex quo quid diceretur exaudiri potuisset, una risisse. Inde vero interrogatus a Dionysio, cur, quum dicta exaudire non potuisset, rideret tamen? Credo vobis, inquit, ridiculum esse id quod dictum est. 
<urn:lofts:fhg.4.hegesander_delphus:7.1>  Epicrates Atheniensis ad Persarum regem legatus missus, ut ait Hegesander, quum multa ab eo dona accepisset, non erubuit ita publice et insolenter adulari regi, ut diceret quotannis non tam novem creari archontes debere, quam novem legatos nominari ad regem mittendos. 
<urn:lofts:fhg.4.hegesander_delphus:8.1>  Eo intemperatiae venit Demetrius Demetrii Phalerei nepos, ut ait Hegesander, ut Aristagoram Corinthiam pro pellice haberet, vitamque ageret sumptuosam. Advocantibusque eum Areopagitis et melius vivere jubentibus, «Verum etiam nunc, ait, ego ut decet hominem ingenuum vivo. Nam amicam habeo pulcerrimam, et neminem laedo, et vinum Chium bibo, et reliqua sufficienter adorno, quum proprii reditus ad hoc suppetant. Non vero quemadmodum nonnulli e vobis, muneribus corruptus vivo, et aliorum uxores corrumpo.» Et eorum aliquos, qui id faciebant, nominatim etiam designabat. Quae quum audivisset Antigonus rex, thesmothetam illum constituit. Idem vero, quum Panathenaeorum solemnibus equitum praefectus esset, tabulatum erexit Aristagorae apud Hermas ipsis Hermis sublimius: et Eleusine, quum celebrarentur mysteria, sedem eidem posuit juxta Cereris templum; male acceptum iri edicens, si quis esset prohibiturus. 
<urn:lofts:fhg.4.hegesander_delphus:9.1>  Hegesander narrat, etiam Hieroni regi obtusiorem fuisse oculorum usum, habuisseque in amicis cum ipso coenare solitis, qui consulto a cibis, quos peterent, aberrare solerent, ut ab ipso manus eorum dirigerentur, videreturque ille acutius reliquis cernere. Euclidis verbum Hegesander refert, ejus cui Scullum (id est, beta) cognomen, qui et ipse parasitus fuit. Quum coenanti ingens sonchi copia apponeretur, Perurbanus, inquit, Capaneus est, qui ab Euripide in Supplicibus inducitur, inimicus mensarum in quibus nimilus ὄγκος. Idem Hegesander ait, oratores Atheniensium bello Chremonideo, adulantes populo, dixisse: Alia quidem communia habere Athenienses cum reliquis Graecis; sed viam, quae homines in coelum ducat, solis illis cognitam esse. 
<urn:lofts:fhg.4.hegesander_delphus:10.1>  Dromeas parasitus, ut refert Hegesander Delphus, cuidam interroganti, utrum lautiores essent coenae Athenis, ad Chalcide? Respondit, Prooemium coenarum Chalcide gratius esse et elegantius, quam Athenis totum coenae apparatum. Prooemium coenae vocabat homo ostreorum et reliquorum testaceorum multitudinem varietatemque. 
<urn:lofts:fhg.4.hegesander_delphus:11.1>  Rursus interrogatus, ut scribit Hegesander, utrum Boeoti magis harbari essent, an Thessali? Elei, inquit. Idem aliquando tropaeum erexit in schola, hac inscriptione: Adversus cithara male canentes. Sciscitante quodam, quaenam sint naves tutiores, longae, an rotundae? Tutiores, inquit, hae quae subductae sunt. 
<urn:lofts:fhg.4.hegesander_delphus:12.1>  Sotadis filius Apollonius. Nam et hic de patris sui carminibus librum edidit; e quo perspicitur intempestiva Sotadis maledicendi lecentia, qui Alexandriae probrosa dixit in Lysimachum regem, apud Lysimachum vero in Ptolemaeum Philadelphum, et adversus alios reges aliis in urbibus. Quamobrem etiam meritas luit poenas. Navi enim profectum Alexandria, ut tradit Hegesander in Commentariis, quum videretur effugisse periculum (nam et multa alia in regem Ptolemaeum acerba dixerat, tum et istud, postquam sororem Arsinoen dixisset uxorem: Nefandum foramen stimulo pertundis): captum in Cauno insula Patroclus, dux Ptolemaei, plumbeo vase inclusum et in altum abductum, mari mersit. 
<urn:lofts:fhg.4.hegesander_delphus:13.1>  Herodotus Logomimus, ut Hegesander refert, et Archelaus saltator, apud Antionchum regem prae ceteris amicis maximo in honore fuerunt. Illius Antiochi pater, e ipse Antiochus, Sostrati tibicinis filios corporis sui fecerat custodes. 
<urn:lofts:fhg.4.hegesander_delphus:14.1>  De eodem Hegesander, in Commentariis, haec scribit: «Dorion, obsoniorum lurco, quum servulus pisces non emisset, flagello castigatum jussit optimorum piscium edicere nomina. Qui quum orphum et glauciscum et congrum similesque alios enumeraret: At piscium nomina, inquit ille, edere te jussi, non deorum. 
<urn:lofts:fhg.4.hegesander_delphus:15.1>  Antagoras poeta puerum non sivit inungere piscem, sed lavare solum, ut narrat Hegesander. Eidem in castris elixanti congrorum patinam, et succincto (ut scribit idem Hegesander) adstans rex Antigonus (Gonatas), ait: At putasne, Antagora, Homerum res gestas Agamemnonis scripsisse congros elixantem? Cui ille non inscite respondit: Tune vero putas, Agamemnonem res illas gessisse curiose inquirentem quis in castris congros elixet? Aliquando gallinam elixans Antagoras, in balneum se iturum negavit, timens ne jusculum absorbeant pueri. Cui quum diceret Philocydes, matrem ne id fiat curaturam: Matri igitur, inquit, ego jusculum gallinaceum crederem? 
<urn:lofts:fhg.4.hegesander_delphus:16.1>  Diocles, obsonii lurco, ut narrat Hegesander, quum ex eo quaesivisset aliquis, uter piscis melior, conger an lupus: respondit «: Ille elixus, hic assus.» 
<urn:lofts:fhg.4.hegesander_delphus:17.1>  Sed et Aristippus Socraticus obsonii avidus erat: quo nomine eum aliquando reprehensum a Platone narrant Sotion et Hegesander. Qua de re sic scribit Delphus: «Aristippus, reprehensus a Platone quod piscium magnum emisset numerum, duobus obolis se eos emisse dixit. Cui quum plato respondisset, eo pretio et ipsum empturum eos fuisse: Vides igitur, inquit, mi Plato, non tam me obsonii avidum esse, quam te pecuniae cupidum.» 
<urn:lofts:fhg.4.hegesander_delphus:18.1>  Narrat Hegesander, patienter Aristippum tulisse, quum aliquando parum honestus locus ei in convivio esset assignatus: et interroganti Dionysio, quid ipsi videretur de hodier no loco, cum illo collato, quem pridie obtinuisset? Respondisse: Nihil differre: ille enim (inquit) hodie parum honestus est, quum a me sit remotus; heri autem propter nos fuit honestissimus: hic vero et hodie honestus factus est, a me occupatus; heri vero, quum ego alibi essem, inglorius fuit. Alibi rursus scribit idem Hegesander: «Aristippus, aqua perfusus a Dionysii famulis, eoque irrisus ab Antiphonte quod patienter tulisset, respondit: At si piscando dans operam madefactus fuissem, an idcirco relicto opere abiissem?» 
<urn:lofts:fhg.4.hegesander_delphus:19.1>  Phoruscum gulosum, narrat Hegesander, quum de pisce quantum voluerat auferre non potuisset, sed major pars eum secuta esset, dixisse: Quae resistunt, pereunt stirpitus: totumque piscem absumpsisse. Bion vero, quum superiorem piscis partem proripuisset aliquis, invertit piscem, largiterque pastus, ait, Ino ab altera parte negotium confecit. 
<urn:lofts:fhg.4.hegesander_delphus:20.1>  Hegesander Delphus nonnullos etiam ἐξοίνους appellavit: nempe vino captos dicens. Cujus haec sunt verba: «Comeon et Rhodophon, ex eorum numero qui rempublicam Rhodi administrabant, vino capti erant. Et Comeon quidem Rhodophontem ut aleatorem perstringens, dicebat, O senex, certe valde te juvenes premunt aleatores. Rhodophon vero comeoni mulierum insanum amorem et intemperantiam exprobrabat, nulli parcens probro.» 
<urn:lofts:fhg.4.hegesander_delphus:21.1>  Hegesander Delphus scribit, Euphorionem poetam, coenantem apud Prytanidem, quum ostentasset Prytanis ciboria quaedam, quae pretiose confecta esse videbantur, jamque bene longe progressa esset compotatio, sumpsisse unum ex ciboriis, utpote temulentum atque ebrium, et imminxisse. 
<urn:lofts:fhg.4.hegesander_delphus:22.1>  Non infestive Lysander Spartanus, ut narrat Hegesander in Commentariis, quum vinum aquosum venderent caupones in castris, jussit ut mixtum illud venderent, quo meracius ipsi emerent. 
<urn:lofts:fhg.4.hegesander_delphus:23.1>  Bibebant autem multi polenta in vinum injecta, ut ait Hegesander Delphus. Epinicus quidem, quum Mnesiptolemus suas recitasset Historias, in quibus scriptum erat, Seleucum polenta in potu usum esse, dramate conscripto, cui Muesiptolemum titulum fecit, comice illum perstrinxit; iisdemque quibus ille de potione ista verbis usus erat loquentem induxit, in hunc modum: Cum polenta bibentem aestate aliquando cupide Seleucum quum vidissem regem; scripto congsignavi, eoque documento ostendi hominibus, quamvis sit vulgaris res et leviuscula, posse illam mea facultate gravem amplamque reddi. Grandem natu Thasium et ex Attica terra fluentum apis florilegae dulce quum miscuisset in scypho ex fuso lapide, Cererisque fragmine omnem subegisset liquorem, usus sum potione, aestus lenimine. Narrat idem, in Theradibus insulis (I. e. in Thera et Therasia inss., uti videtur) farinam e pisis quoque aut lentibus loco polentae inspergi vino, atque ita bibi; eamque potionem meliorem perhiberi quam ex polenta. 
<urn:lofts:fhg.4.hegesander_delphus:24.1>  Hegesander Delphus scribit, Anchimolum et Moschum, in Elide urbe philosophiam et eloquentiam professos, tota vita aquam bibisse; et quum non nisi ficis vescerentur, tam robusto tamen corpore fuisse quam alius quisquam: at eo rum sudorem adeo oluisse graviter, ut eos in balneis omnes aversarentur. 
<urn:lofts:fhg.4.hegesander_delphus:25.1>  Memini vero etiam festos quosdam dies celebrari Magnesiae, quos Hetaeridia vocant, non ab hetaeris meretrcibus, sed aliam ob causam; quam exponit Hegesander in Commentariis, ita scribens: «Hetaeridia festa celebrant Magnetes. Narrant autem, primum lasonem, Aesonis filium, collectis Argonautis, Jovi Hetaerio (id est, Sodalitio vel Amicitiae praesidi) sacra fecisse, illumque festum diem Hetaeridia nominasse. Celebrant vero etiam Macedoniae reges Hetaeridia.» 
<urn:lofts:fhg.4.hegesander_delphus:26.1>  Hegesander in Commentariis ait condimenta amare omnes, non item (nudam per se) carnem aut pisces. «Itaque ubi illa desunt, nemo libenter carne aut pisce vescitur, neque nuda cruda absque condimentis expetit.» 
<urn:lofts:fhg.4.hegesander_delphus:27.1>  Sophocles quum jam sub exitum vitae versaretur, ut ait Hegesander, Archippen amavit meretricem, et fortunarum suarum haeredem reliquit. Quum vero cum sene Sophocle consuetudinem Archippe haberet, prior illius amator Smicrines, interrogatus ab aliquo quid ageret Archippe, festive respondit: Sicut noctuae, sepulcris insidet. 
<urn:lofts:fhg.4.hegesander_delphus:28.1>  Metanira meretrix, quum Democles parasitus, cognomine Lagynion, super tectorio opere prolapsus esset: Nil mirum, inquit, quum in locum te immiseris ubi calculi sunt. Eidem in propinquum lectulum subsilienti: Cave, dixit, ne eversus corruas. Hoc memoravit Hegesander. 
<urn:lofts:fhg.4.hegesander_delphus:29.1>  Quia moris erat, jecuscula omento contegi, Hegesander Delphus in commentariis narrat, Metaniram meretricem, quum in opertis jecusculis ipsa pulmunculam esset nacta, et detracto adipe eam vidisset, exclamasse: Perii: peplorum me sinuosae plicae perdiderunt. 
<urn:lofts:fhg.4.hegesander_delphus:29.a.1>  Ἀποφάρσις, meretrix, teste Hegesandro. 
<urn:lofts:fhg.4.hegesander_delphus:30.1>  Similiter in Cypro Hegesander Delphus ait coli Jovem εἰλαπιναστὴν (e pulonem) et σπλαγχνοτόμον (id est, extorum sectorem). 
<urn:lofts:fhg.4.hegesander_delphus:31.1>  Argivi, ut ait Hegesander in Commentaris, cujus ipsa haec sunt verba: «Aridvi symbolam, quae ad convivia a compotantibus confertur, χῶν appellant; portionem vero, αἴσαν.» 
<urn:lofts:fhg.4.hegesander_delphus:32.1>  Hegesander Delphus in eo Commentariorum libro, qui ab his verbis incipit, In optima republica, scribit: «Cottabus qui vocatur, in convivia transiit, a Siculis primum, ut ait Dicaearchus, introductus. Tantum vero erat hujus instituti studium, ut in convivia introducerent certamina cottabia quae vocantur. Deinde calices, qui videbantur ad hunc usum maxime esse idonei, conficiebantur, quas cottabidas vocant. Ad haec, conclavia construebantur rotunda; ut, cottabo in medio posito, omnes ex aequo intervallo et simili ex statrone possent de victoria conotendere. Nec enim id solum omni studio connitebantur, ut scopum ferirent, sed et ut eleganter omnia peragerent. Oportebat enim sinistro cubito subnixum, dextra manu molliter in orbem conversa, projicere latagem: sic enim vocabant liquorem e calice projectum: ita quidem ut nonnulli multo magis ob ejusmodi dexteritatem quam alii ob jaculandi peritiam superbirent.» 
<urn:lofts:fhg.4.hegesander_delphus:33.1>  Hegesander scribit, usu receptum fuisse apud Macedones, ut in coena nemo accumberet, nisi qui aprum extra retia interemisset: qui di non fecissent, hos sedentes coenasse. Igitur Cassandrum, annos jam quinque supra triginta natum, sedentem coenavisse cum patre, quod nondum defungi eo certamine potuisset, quamvis et fortis esset et peritus venator. 
<urn:lofts:fhg.4.hegesander_delphus:34.1>  Timotheus, Cononis filius, sumptuosis alias et imperatoriis coenis assuetus, quum a Platone ad convivium in Academia adhibitus, frugaliter quidem, sed eleganter et erudite esset exceptus, dicebat, qui apud Platonem coenent, eos etiam postridie bene habere. Hegesander vero in Commentariis ait, Timotheum postridie, quum Platoni obviam esset factus, dixisse: Vos, o Plato, bene coenatis in posterum magis diem quam in praesentem. Pyrrho vero Eleus, a familiarium quodam, ut narrat ipse, exceptus sumptuoso admodum convivio: «Posthac, inquit, non veniam ad te, si ita me excipis: ne et ego dolens te videam multas sine necessitate impensas facientem, et tibi incommodum ac detrimentum afferat nostra consuetudo. Magis enim nos decet mutuis colloquiis nobis invicem benefacere, quam ferculorum multitudine, quorum maximam partem famuli absumunt.» 
<urn:lofts:fhg.4.hegesander_delphus:35.1>  Hegesander Delphus ait, in Hellesponto neque tuber nasci, neque glauciscum, neque thymum: itaque Nausiclidem dixisse, neque ver ibi esse, neque amicos. 
<urn:lofts:fhg.4.hegesander_delphus:36.1>  Hegesander in Commentariis asperas conchas a Macedonibus corycos vocari ait, ab Atheniensibus vero κρείους [sive κριούς]. 
<urn:lofts:fhg.4.hegesander_delphus:37.1>  Hegesander in commentariis scribit, habere hepatum in capite duos lapides, splendore quidem et colore margaritis similes, figura vero rhombum referentes. 
<urn:lofts:fhg.4.hegesander_delphus:38.1>  Hegesander Delphus ait, Syracusios patinam τήγανον (I. e. sartaginem) vocare, sartaginem vero, ξηροτήγανον (I. e. siccam-sartaginem); eaque causa Theodoridam quodam in carmine dixisse, In sartagine (τηγάνῳ) probe elixavit, in qua elixari obsonium solet; ubi patinam, sartaginem appellavit. 
<urn:lofts:fhg.4.hegesander_delphus:39.1>  Hegesander Delphus ait mullum in pompa circumferri solitum in Dianae solennibus; quod lepores marinos, qui letiferi sunt, strenue persequi et devorare putaretur. Itaque, quasi utilitatis hominum causa id faciens, venatrici deae venator piscis consecratus est. 
<urn:lofts:fhg.4.hegesander_delphus:40.1>  Hegesander in Commentariis ita scribit: «Circa Apolloniam Chalcidicam duo fluunt rivi, Ammites et Olynthiacus: quorum uterque in Bolben lacum influit. Ad Olynthiacum est Olynthi monumentum, Herculis filii et Bolhae. Mensibus igitur Anthesterione et Elaphebolione, ut narrant indigenae, mittit Bolba apopyrin piscem Olyntho, eoque tempore immensa piscium multitudo in Olynthiacum rivum ascendit. Est autem brevis rivus, ut malleolum pedis vix tegat aqua: nihilo vero minus tanta ascendit piscium multitudo, ut emnes accolae salsamentorum, copiam, quae ipsorum usui sufficiat, condiant. Mirum est vero, non ultra Olynthi monumentum eos ascendere. Olim igitur, aiunt, Elaphebolione mense Apolloniatas defunctorum manibus celebrasse inferias, nunc vero Anthesterione: eamque ob causam solis his mensibus pisces ascendere, quibus mensibus defunctis justa facere consuessent.» 
<urn:lofts:fhg.4.hegesander_delphus:41.1>  Pythermus, ut refert Hegesander, memoriae prodidit, sua aetate moros viginti annis fructum non edidisse, et epidemicum morbum podagricum exstitisse tam late grassantem, ut non modo viri, sed et pueri et puellae et eunuchi et mulieres malo illo corriperentur. In eundemque morbum etiam pecudum greges incidisse, adeo utovium duas partes malum illud astrixerit. 
<urn:lofts:fhg.4.hegesander_delphus:42.1>  Narrat Hegesander Delphus in Commentariis, regnante Antigono Gonata, tantam leporum multitudinem fuisse in Astypalaea insula, ut super eis oraculum consulerent Astypalaeenses. Quibus quum respondisset Pythia, canes alerent, et venarentur, captos esse uno anno ultra sex millia. Exstiterat autem illa multitudo ex quo Anaphaeus quidam duos lepores in eam insulam conjecisset: quemadmodum ante id tempus, quum Astypalaeensis quidam duas perdices in Amphen dimisisset, tanta perdicum multitudo in illa insula prognata est, ut propemodum e patria emigrare cogerentur insulani. Ante id tempus perdices quidem habuerat Astypalaea, sed nullos lepores. 
<urn:lofts:fhg.4.hegesander_delphus:43.1>  Theopompus in Pace Tithrasias laudans caricas, ait: Mazae, placentae, caricae Tithrasiae. Tanto vero studio omnibus hominibus expetitae erant caricae (Re vera enim, ut ait Aristophanes, re vera nihil dulcius quam caricae), ut Amitrochates etiam, Indiae rex, Antiocho scriberet, (quod tradit Hegesander) petens ab eo, emeret sibi milteretque dulce vinum, caricas, et sophistam. Cui Antiochu rescripsit: Caricas quidem et vinum dulce tibi mittemus: sophistam vero apud Graecos vendi prohibent leges. 
<urn:lofts:fhg.4.hegesander_delphus:44.1>  De perdicibus vero quid dicam post tam multa, quae a vobis dicta sunt? Nec tamen praetermittam id quod ab Hegesandro narratur in commentariis. Ait enim, Samios Sybarin navigantes, quum Siritin regionem tenuissent, evolantibus cum magno strepitu perdicibus territos aulugisse, et conscensis navibus discessisse. 
<urn:lofts:fhg.4.hegesander_delphus:45.1>  Hegesander Delphus in Commentario qui inscribitur De statuis et signis, Glauci Chii, ait, suppositorium, quod Delphis est, veluti engythecam quandam esse ferream, Halyatti donum: cujus etiam Herodotus meminit, ὑποκρητηρίδιον vocans (id est, crateris suppositorium vel basin): cum quo consentit Hegesander. 
<urn:lofts:fhg.4.hegesander_delphus:46.1>  Alcyonii dii. De numero eorum scriptores inter se dissentiunt. Simonides enim in Quinquertionibus undecim [quattuordecim] esse dicit, ut Aristoteles in Historia animalium: Diagoras vero Samius septem, Philochorus novem. Hegesander in Commentariis de ** hanc de iis fabulam narrat: «Alcyonei gigantis filiae fuerunt [Phthonia,] Chthonia, Anthe, Methone, Alcippe, Pallene, Drimo, Asteria. Haec post patris obitum de Canastraeo, quod est Pallenes promontorium, in mare se praecipites dederunt; ab Amphitrite vero in aves mutatae de patre Alcyones appellatae sunt.» Ab his dies sereni et maris tranquillitatem habentes Alcyonii vocantur. 
