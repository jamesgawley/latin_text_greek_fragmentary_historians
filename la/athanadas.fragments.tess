<urn:lofts:fhg.4.athanadas:1.1>  Narrant Nicander Transformationum libro primo et Athanadas in libro De rebus Ambracicis: Cragaleus, Dryopis filius, habitabat in Dryopide regione ad lavacra Herculis, quae fabulantur Herculem clava montis latus percutientem aperuisse. Cragaleus ille jam senex erat, et ab indigenis homo justus habebatur et prudens. Ad eum boves pascentem accedunt Apollo, Diana et Hercules, disceptaturi causam de Ambracia Epirotica. Atque Apollo quidem sibi urbem eam vindicabat, quod pater esset Melanei, qui Dryopum rex fuisset belloque totam Epirum cepisset, ac liberos procreasset Eurytum et Ambraciam, a qua urbi Ambraciae nomen esset inditum. Praeterea ipsum quoque maximis hanc urbem beneficiis affecisse: suo enim jussu Sisyphidas advenisse bellumque, quod contra Epirotas Ambraciotis fuisset, ad felicem perduxisse exitum. Porro Torgum (Gorgum?) fratrem (filium?) Cypseli, suis motum oraculis, novis colonis e Corintho Ambraciam frequentasse. Tum Ambraciotas ipsius ductos oraculis contra Phalaecum tyrannide urbis potitum insurrexisse, ac propterea Phalaecum regnum vitamque amisisse; in summa denique saepissime se in urbe ista sedasse bellum civile, rixas et seditiones, et horum loco ordinem optimum, justitiam et leges aequas introduxisse; unde etiamnum se ab Ambraciotis in festis et conviviis servatorem et Pythium cantari. Diana deinde, litigare cum Apollline desinens, petebat ut ultro sibi Ambraciam concederet; desiderii ejus causam esse bancce Nimirum quo tempore phalaecus (Phaylus) tyrannide urbem pressisset ac propter metum nemo tollere eum fuisset ausus, se venanti tyranno catulum leonis exhibuisse, quem quum is in manus sumpsisset, leaenam matrem e silva erumpentem facto impetu pectora Phalaeci dilaniasse. Tum Ambraciotas sevitutis excusso jugo Dianam principem placasse, et venatricis Dianae simulacrum fecisse, cui feram aeneam apposuissent. Hercules denique quum Ambraciam tum universam Epirum ad se pertinere ostendebat: nam Celtas (?) et Chaones et Thesprotos et universos Epirotas bello, quod intulissent, a se subactos, quo tempore conjunctis viribus sibi boves Geryonis adimere essent aggressi. Aliquanto post colonos Corintho venisse, qui, prioribus Ambraciae incolis ejectis, ipsi urbem occupassent: atqui omnes Corinthios esse ab Hercule ortos. His auditis, Cragaleus urbem Heculi adjudicavit. Quapropter iratus Apollo manu tangens eum in saxum mutavit eo quo steterat loco. Ambraciotae vero sacrificant quidem Apollini servatori, urbem tamen Herculis esse ejusque liberorum statuerunt, et post festum Herculis in hunc usque diem Cragaleo exta offerunt. 
