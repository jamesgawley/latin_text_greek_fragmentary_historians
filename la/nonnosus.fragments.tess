<urn:lofts:fhg.4.nonnosus:1.1> Lecta est Nonnosi historia, qua legationem suam complectitur ad Aethiopas et Homeritas atque Saracenos susceptam, populos tum potentissimos, et ad alias item Orientis gentes. Justinianus Romanum tum imperium tenebat. Praefectus vero Saracenorum Caisus erat, Arethae (Al-Hareth) nepos: qui et ipse praefectus fuerat, ad quem Nonnosi avus ab Anastasio imperatore legatus fuerat et pacis foedera san xerat. Quin et Nonnosi pater, cui Abramae, nomen, ad Alamundarum, praefectum Saracenorum, orator aliquado profectus, duos Romanorum duces, Timostratum et Joannem, belli jure captos, una liberavit, Justino imperatori in ducibus his liberandis subserviens. Porro Caisus, ad quem Nonnosus missus, duabus praeerat gentibus apud Saracenos clarissimis, Chindenis (Kende arab.) et Maadenis. Ad quem ipsum Caisum Nonnosi quoque pater, antequam haec Nonnoso legatio mandaretur, a Justiniano missus est, pacisque foedera ita instituit, ut Caisi filium, Maviam nomine, obsidem acceperit, et Byzantium ad Justinianum adduxerit. Post quem duplici Nonnosus nomine legatus missus est: ut Caisum, si posset, ad imperatorem adduceret, et ad Auxumintarum regem, cui genti Elesbaas tunc praeerat, itemque ad Homeritas proficisceretur. Auxumis permagna est civitas, et quasi Aethiopiae totius metropolis, magis ad meridiem et orientem vergens quam Romanum imperium. Nonnosus vero, multis gentium superatis insidiis ferarumque periculis praeter viae incommoda multaque discrimina, in quae saepenmero incidit, tamen quae voluit perfecit, et salvus est patriae redditus. Caisum refert, misso iterum Abramo ad illum legato, Byzantium profectum esse, suamque praefecturam Ambro et lezido fratribus divisisse; ipsum vero Palaestinae praefecturam ab imperatore administrandam suscepisse,infinitamque hominum subditorum secum multitudinem duxisse. Quae nunc σανδάλια dicta, ἀρβύλας appellasse veteres ait; et φακιόλιον φασώλιν. Saracenorum, ait, plerique, tam qui in Phoenicone, quam qui ultra Phoeniconem et Taurenos, quos vocant, montes degunt, locum quendam pro sacro habent, alicui deorum consecratum, quo bis quotannis conveniunt. Horum conventuum ipsorum alter mensem durat integrum, ad medium, fere ver, quando Tauri signum sol in Zodiaco tenet: alter vero in duos alteros menses extenditur, a iturque post aestivum solstitium. In his, ait, conventibus summa viget tranquillitas, non solum inter ipsos, sed et cum omnibus advenis. Quin etiam feras cum hominibus, non tantum inter se, pacate tunc degere fabulantur. Narrat et alia multa inopinata et fabulis non absimiiia. Adulin scribit ab Auxumi quindecim itinere dierum distare. Proficiscenti vero Auxumin Nonnoso cum suis maximum hoc objectum spectaculum ad regionem Auen dictam, quae media est inter Auxumin et Adulin urbes: elephantorum nimirum vis non modica, imo millia ferme quinque. Pascebant hi elephanti maximo in campo, propiusque accedere nemini incolarum facile erat, neque pastu prohibere. Hoc illis interim spectaculum occurrit. De coeli quoque constitutione dicere oportet, quae est ab Aue ad Auxumin: contra enim aestas illic et hiems accidit. Nam sole Cancrum, Leonem et Virginem obeunte, ad Auen usque, uti et nobis, aestas est summaque coeli siccitas: at ab Aue Auxumin versus et reliquam Aethiopiam hiems est vehemens, non integro quidem illa die, sed quae a melidie incipiens ubique coactis nubibus aerem obducat et horrendis imbribus oram illam inundet. Quo etiam tempore Nilus late Aegyptum pervadens, maris in modum terram irrigat. Quum autem sol Capricornum, Aquarium et Pisces perambulat, aer vice versa Adulitis Auen usque imbribus regionem inundat, iis vero qui ab Aue Auxumin ceteramque Aethiopiam versus jacent, aestas est, et maturos jam fructus terra praebet. Naviganti a Pharsa Nonnoso et ad extremam usque insularum delato, tale quid occurrit vel ipso auditu admirandum. Incidit enim in quosdam forma quidem et figura humana, sed brevissimos, et cutem nigros, totumque pilosos corpus. Sequebantur viros aequales feminae, et pueri adhuc breviores. Nudi emnes agunt. Pelle tantum brevi adultiores verenda tecti, viri pariter et feminae, agreste nihil neque efferum quid prae se ferentes. Quin et vox illis humana, sed omnibus, etiam accolis, prorsus ignota lingua, multoque amplius Nonnosi sociis. Vivunt marinis ostreis et piscibus e mari ad insulam projectis. Audaces minime sunt, ut nostris conspectis hominibus, quemadmodum nos visa ingenti fera, metu perculsi fuerint. 
