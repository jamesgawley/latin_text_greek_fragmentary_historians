<urn:lofts:fhg.4.demaratus:1.1>  Quum diuturnum fuisset inter Tegeatas ac Pheneatas hellum, placuit utrinque mitti fratres tergeminos, qui de summa rei decernerent. Tegeatae Rheximachi, pheneatae Demostrati filios delegerunt. Conserta pugna, duo de filiis Rheximachi ceciderunt. Tertius Critolaus calliditate adversarios vicit: simulata enim fuga eos, dum invicem divulsi insequuntur, interfecit. Redeunti quum omnes gratularentur victori, sola soror ejus Demodice gaudio abstinuit ob interfectum ea pugna a fratre Demodicum, cui desponsa fuerat. Quod indigne ferens Critolaus sororem trucidavit; caedisque postulatus a matre, absolutus est, ut Demaratus narrat Arcadicorum secundo. 
<urn:lofts:fhg.4.demaratus:2.1>  Maeandro adjacet mons Sipylus, a Sipylo, Agenoris et Dioxippae filio, dictus. Hic enim quum matrem invitus occidisset, a Furiis exagitatus in Ceraunium montem venit, et prae doloris exsuperantia laqueo vitam circumscripsit. Mons autem, diis ita volentibus, ab eo Sipylus vocatus est. Generatur in eo lapis, quem ubi pii filii invenere, in templo Matris deorum ipsum reponunt, nec unquam impie peccant, sed parentes diligunt et in cognatos suos bene affecti sunt, ut scribit Agatharchies Samius quarto De lapidibus. Meminit horum etiam accuratius Demaratus quarto De phrygia. 
<urn:lofts:fhg.4.demaratus:3.1>  Nascitur in Maeandro lapis, per antiphrasin Sophron (Sapiens) dictus, quem si in alicujus sinum projicias, insanescit statim, et e cognatis quendam occidit; placata vero deorum Matre, liberatur ab hac passione, ut refert Demaratus tertio De fluviis. 
<urn:lofts:fhg.4.demaratus:4.1>  Erechtheus Atticus et Marius Romanus filias suas sacrificarunt, ille quidem persephonae, ut Demaratus primo Tragodumenon ait, hic vero diis averruncis, ut Dorotheus in quarto Italicorum refert. 
<urn:lofts:fhg.4.demaratus:4.2>  Demaratus tertio Tragodumenon haec narrat. Atheniensibus contra Eumolpum Thracum regem bellum gerentibus, Erechtheus, Atticae princeps, oraculum accepit, fore ut victoria potiretur, si natu maximam filiarum Proserpinae sacrificaret. Reversus Athenas Pythiae responsum Praxitheae uxori nuntiavit, atque sic filiam ad aram adducens mactavit, deinde proelium conserens victoriam deportavit. 
<urn:lofts:fhg.4.demaratus:5.1>  Iphiclus filius erat Phylaci et Clymenae Minya natae. Hunc Hesiodus super tritici spicis, Demaratus super mari currere potuisse dicunt. 
<urn:lofts:fhg.4.demaratus:6.1>  Demaratus Herculem ad Colchos cum Argonaulis navigasse tradit. Dionysius eum etiam ducem eorum fuisse dicit. 
