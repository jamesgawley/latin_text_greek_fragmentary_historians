<urn:lofts:fhg.4.aristo_pellaeus:1.1>  Postrema Judaeorum expugnatio temporibus Hadriani. Quum defectio Judaeorum magis ac magis iterum cresceret, Rufus legatus Judaeae, auxiliis sibi ab imperatore submissis, amentiam ac desperationem hominum in occasionem saeviendi vertens, eos acerbissime ultus est, caesa innumerabili hominum multitudine cum conjugibus ac liberis, agroque illorum jure belli in populi Romani ditionem redacto. Erat tunc temporis Judaeorum ductor Barchochebas. Quidam, quod nomen stellam significat: vir alioqui cruentus et latrocinandi avidus, sed qui nomine suo auditoribus utpote vilissimis mancipiis fucum faciebat, quasi sidus e coelo delapsum esset, ut ipsis aerumnarum mole oppressis lucem afferret. Anno demum octavo decimo imperii Hadriani, quum totius belli vis circa Bittera urbem munitissimam nec procul Hierosolymis dissitam exarsisset, et protracta diutius a Romanis obsidione, rebelles fame ac siti oppressi essent, ipseque adeo seditionis auctor debitas poenas dedisset, ex eo deinceps tempore universa Judaeorum gens in regionem circa Hierosolyma silam pedem inferre prohibita est, lege et constitutione imperatoris Hadriani, adeo ut ne prospicere elonginquo patrium solum ipsis liceret, ut scribit Aristo Pellaeus. In hunc igitur modum quum civitas Judaeorum gente nudata esset et veteribus incolis penitus vacuefacta, postea alienigenis eo confluentibus urbs et colonia civium Romanorum effecta, in honorem Aelii Hadriani imperatoris Aelia nuncupata est. 
