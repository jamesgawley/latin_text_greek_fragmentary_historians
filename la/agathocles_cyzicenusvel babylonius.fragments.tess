<urn:lofts:fhg.4.agathocles_cyzicenus_vel_babylonius:1.1>  Agathocles in primo De Cyzico libro Besbicum insulam ait opus esse Proserpinae, atque nomen habere a gigante (a Besbico Pelasgo). Nimirum Gigantes saxa litoris abrupta per mare volventes ostia Rhyndaci obstruere moliebantur. Proserpina vero de Cyzico anxia petras illas in mari stabilivit atque sic insulam fecit, quae ab uno ex Pelasgis qui postea incolis eam frequntarunt Besbicus appellata est. Is Gigantes quot eorum ibi reliqui erant, cum Hercule delevit. 
<urn:lofts:fhg.4.agathocles_cyzicenus_vel_babylonius:2.1>  Suem apud Cretenses sacrum esse animal, Agathocles Babylonius primo libro De Cyzico tradit his verbis: «Fabulantur, inquit, in lucem editum esse Jovem in Creta in Dicta monte, in quo etiam sacrum peragitur arcanum. Narrant enim ubera Jovi praebuisse suem, et circumcursantem effecisse grunnitu suo, ut, qui accessissent, vagitum infantis non exaudirent. Quam ob causam religiose colendum hoc animal censent; et nulla conditione, inquit, de ejus carne comederint. Praesii vero etiam sacra faciunt sui: et haec praecidanea apud illos hostia habetur.» 
<urn:lofts:fhg.4.agathocles_cyzicenus_vel_babylonius:3.1>  Dicte, mons Cretae, nomen habet a verbo τέκω, pario, quum τίκτα quasi sive parens sit; nam Juppiter in eo monte natus est. Atque animadvertit Agathocles nomen Dictae femininum esse. 
<urn:lofts:fhg.4.agathocles_cyzicenus_vel_babylonius:4.1>  Cyrus, magnus ille, Pytharcho Cyziceno, qui ei amicus erat, septem urbes dono dedit, ut Agathhocles refert Babylonius, Pedasum, Olympium, Acamantium, tium, Sceptra, Artypsum, Tortyren. Quibus opibus insolescens ille et ad vesaniam usque progressus, patriae tyrannidem affectasse dicitur, coactis adversus eam copiis. At Cyziceni adversus eum egressi, valido continuoque impetu facto, sibi ipsi saluti fuerunt. 
<urn:lofts:fhg.4.agathocles_cyzicenus_vel_babylonius:5.1>  Agathocles tertio libro De Cyzico ait esse in Persarum terra etiam auream aquam quam appellant: esse autem septuaginta scaturigines, neminemque de illa aqua bibere, nisi unum regem et filium ejus natu maximum. Alius quisquis fuerit, qui de illa biberit, capite plectitur. 
<urn:lofts:fhg.4.agathocles_cyzicenus_vel_babylonius:6.1>  Prius dicam de connaris et paliuris quae apud Alexandrinos vocantur. Meminit autem eorum Agathocles Cyzicenus tertio libro Rerum Patriarum, ubi ita scribit: «Postquam de coelo tactum est sepulcrum, enata et ex monumento arbuscula, quam connaron illi (Aegyptii) nominant. Est autem arbuscula magnitudine ulmi aut piceae, nihilo minor. Ramos autem habet crebros et longos ac nonnihil spinosos; folium vero tenerum et ex viridi pallidum, figura rotundum. Fructum fert autem his quotannis, vere et autumno. Estque dulcis fructus, magnitudine fere phauliae olivae, et carne et nucleo huic similis, sed saporis suavitate praestantior. Comeditur autem fructus recens adhuc, et postquam siccatus est, massas ex eo faciunt, quas comedunt, non subactas aut aqua humectatas, sed nude ac crude quales sunt.» 
<urn:lofts:fhg.4.agathocles_cyzicenus_vel_babylonius:7.1>  Agathocles Babylonius Rheam ex Proconneso insula lapidem quem Saturno devorandum dedit, accepisse tradit. 
<urn:lofts:fhg.4.agathocles_cyzicenus_vel_babylonius:9.1>  Agathocles in Commentariis de Vulcani officinis exponens ad Siciliam duas ait esse insulas, quarum altera Hiera, altera Strongyle vocetur, easque diu noctuque ignem vomere. Idem dicit in septimo: «Prope Siciliam insulae sunt, ex quibus duae ignem vomunt. Altera Aeoli, altera vocatur Vulcani, in qua ignis fluvios dicunt sursum emitti.» 
