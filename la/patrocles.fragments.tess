<urn:lofts:fhg.2.patrocles:1.1> Extremos Indiae versus meridiem terminos plerique fatentur Meroae oppositos, ab aeris et rerum coelestium observatione conjecturam ducentes: inde autem usque ad septemtrioni maxime propinquas partes Indiae, quae sunt ad Caucasios montes, Patroclem (quum ob auctoritatem, tum quod rerum geographicarum nequaquam fuerit rudis, fide apprime dignum) stadiorum numerare millia quindecim.
<urn:lofts:fhg.2.patrocles:2.1> Jam a Meroe ad Hellespontum non esse amplius duodeviginti stadiorum millibus, quot etiam sunt a meridionali Indiae latere usque ad Bactrianos, accedentibus tribus millibus ad quindecim ista millia, quorum haec erant latitudo montium, illa Indiae. Hanc sententiam impugnans Hipparchus argumenta haec culpat. Negat enim Patroclem fidem mereri, contra quem duo sint testimonium ferentes Deimachus et Megasthenes, qui intervallum a mari meridionali quibusdam lacis vicies, aliquibus etiam tricies mille stadiorum affirment esse; cum his consentire veteres etiam tabulas. Ac videtur ei absurdum, velle soli Patrocli credere, neglectis testibus adeo evidenter contraria dicentibus, et ex ipsius nutu veteres corrigere tabulas, neque potius sinere tales, donec certius aliquid hac de re cognoverimus.
<urn:lofts:fhg.2.patrocles:2.2> Jam ipsius Patroclis fides multis nititur imperium, et eorum qui vel ipsius sententiam secuti sunt, vel contrarium senserunt, quos ipse nominat Hipparchus: quibus enim ii refelluntur, his fides Patroclis sententiae paratur. Id quoque alienum a vero videri non debet, quod Patrocles ait, eos qui Alexandro comites expeditionis fuerunt obiter tantum singula cognovisse, Alexandrum vero ipsum accurate omnia indagasse, quum ei regionum descriptiones a peritissimis traderentur: atque hanc descriptionem sibi postea temporis exhibitam esse ait a Xenocle gazae praefecto.
<urn:lofts:fhg.2.patrocles:3.1> Erunt autem Bactra ostio Caspii sive Hyrcani maris admodum septentrionaliora, quod ostium ab intimo secessu Caspii maris et Armeniacis ac Medicis montibus sex circiter millia stadiorum distat: videturque ejus orae maritimae usque ad Indiam punctum esse septentrionibus proximum; ac posse eo ab India circumnavigari, ut asserit Patrocles, qui istis praefuit locis.
<urn:lofts:fhg.2.patrocles:4.1> Non satis convenit de eo, quod nonnulli circumnavigaverint ab Indicis regionibus ad Hyrcaniam; fieri autem posse Patrocles ait.
<urn:lofts:fhg.2.patrocles:5.1> Et Aristobulus et Eratosthenes, qui sua e Patrocle sumsit, Oxum fluvium etiam navigatione commodum esse dicunt, multasque Indicas merces per eum devehi in mare Caspium, indeque in Albaniam transportatas, per Cyrum et loca quae deinceps sunt, in Pontum Euxinum deferri.
<urn:lofts:fhg.2.patrocles:6.1> Iaxartes ab initio usque ad exitum diversus est ab Oxo fluvio. Uterque in idem quidem mare exit, sed ostia eorum, secundum Patroclem, distant fere parasangis octoginta.
<urn:lofts:fhg.2.patrocles:7.1> Majorem partem orae montosae Cadusii tenent ad quinque fere millia stadiorum, uti Patrocles tradit, qui etiam putat mare hoc Hyrcanium Ponto Euxino aequale esse.
