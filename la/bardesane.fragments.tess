<urn:lofts:fhg.5-2.bardesane:1.1>  Qui eo tempore, quo Antoninus Imperator ex Emisis in Syriam descenderet, Bardisanem virum ex Mesopotamia oriundum convenere, narrabant eum scripto prodidisse, esse adhuc apud Indos lacum quem probationis vocant. Ad hunc, si quis Indorum alicujus criminis accusetur et factum neget, adducitur: ubi nonnulli ex Brachmanis eum hoc modo exaninant. Primum ex homine quaerunt, num aquae illius examen subire velit. Si recuset, ut reum ad judicium remittunt: si examen probet, introducunt eum unà cum accusatoribus; nam et ipsi in aquam descendunt, ut explorentur nunquid forte falso accusent. Transeunt ergo quotguot in aquam descenderunt in adversam partem lacus: cujus altitudo non ultra genua ingredientium ascendit. Si ergo is qui lacum ingreditur culpa careat, impavidus transit, aqua ultra genua non pertingente. Si in culpa sit, mox ubi paulum progressus fuerit capite tenus aquae immergitur. Tum Brachmanes extractum ex aqua vivum illis tradunt qui adduxerant: jubentque castigari, nulla in eum mortis sententia lata: idque raro usu venire, quod nemo factum negare ausit ob propositum aquae examen. Atque hac quidem aqua spontanea delicta apud Indos explorari. Esse autem aliam quae tam voluntaria, quam involuntaria, quinimo omenm vitam recte actam exploret. De qua Bardisanes, cujus verba apponam, sic scribit: aiebant et antrum nativum ingentis magnitudinis in editissimo monte ferme juxta terrae meditullium esse. In illo antro statua est decem, ut videtur, aut duodecim cubitorum, habitu erect9; manibuis in formam crucis extensis; cujus dextera faciei pars virilis est; sinistra muliebris. Atque eadem ratione brachium, ac pes, totumque dexterum latus virile, sinistrum vero muliebre: ut ista partium commissio stuporem spectantibus incutiat; et quod in uno eodemque corpore conjunctam inter se utriusque lateris dissimilitudinem videant. Dexterae mammae illius statuae Solem insculptum esse aiunt, sinistrae Lunam. Et in duobus brachiis sculptoris arte magnum numerum agnelorum expressum, caeteraque quae mundo continentur: vide licet coelum, montes, mare, fluvium, oceanum, plantas, et animalia, et quicquid tandem in rerum natura existit. Hanc statuam aiunt Deum filio suo dedisse, cum mundum conderet, ut exemplar sibi propositum haberet. Inquisivi etiam, ait, cujus materiae esset. Sed et Sandales mihi affirmabat, et reliqui testabantur, nemini quidquam de statuae illius materia constare: cum nec aurea, nec argentea sit, neque aerea, nec lapidea, alteriusve materiae. Sed quam simillimam quidem esse ligno durissimo, nec ulli putredini obnoxio; neque tamen lignum esse. Adebant praeterea regem quendam conatum fuisse evellere capillum aliquem eorum qui in cervicem statuae dependent, et sanguinem inde profluxisse. Hinc regem istum tanto metu exanimatum fuisse, ut vix post longas Hrachmanorum preces ad se redierit. Capiti ejus Dei effigiem veluti throno insidere ferunt. Quin et caloribus aestivis totam statuam sudore diffluere, et a Brachmanis ventilando refrigerari; sistique sudorem aiunt. Et nisi ventilabris calor temperetur. Adeo largum effluere sudorem, ut humus circumcirca madescat. Post statuam hanc in interiore antri recessu longo intervallo tenebras esse. Eo cum facibus accensis ingrediuntur, quibus subeundi animus est; et offendunt ostium quoddam. Ex quo aqua profluit, quae in extremo antro lacus instar restagnat. Per id ostium ingrediuntur, qui semetipsos probare cupiunt. Et quicunque a vitae inquinamentis puri sunt, sine ullo impedimento intrant, largius sese aperiente ostio. Fontemque maximum undae limpidissimae et potui gratissimae inveniunt: ex quo aqua illa, quam dixi, promanat. Sed qui crimini alicui obnoxii sunt, plurimum in ostii illius ingressu luctantur: nec ingredi queunt, ostio sese coarctante. Hi coacti coram aliis, si quid peccati commiserint, confitentur. Rogantque ut reliqui Deum pro sese exorent: et longum temporis spatium jejuniis exigunt. Hic aiunt Sandalem dixisse stato quodam die congregari Brachmanos: et nonnullos qidem ibidem perpetuo commorari; alios vero aliunde convenire tempore aestivo, et autumno, dum fructuum copia abundat: cum ut statuam illam videant, tum ob mutuum congressum; et ut quisque periculum in semetipso faciat, nunquid per dictum ostium ingredi queat. Ibidem quaestiones pertractari aiunt de figuris corpori isti insculptis. Neque enim facile omnes figurae sciri possunt: cum quod multae eae sint, tum quod omnia animalia et plantae non uno in loco existunt. Atque haec sunt, quae Indi de aqua probationis apud se referunt. Caeterum et Apollonium Tyaneum illius aquae meminisse existimo: ejus inquam, quae in antro est. Nam in literis, quas Brachmanis scribit, juramento quodem utitur: Non per Tantaliam aquam, qua me initistis. Puto enim ipsum aquam hanc Tantaliam vocare, quod perpetua expectatione suspensos teneat eos, qui illam subire, potumque ex ea haurire conantur. 
<urn:lofts:fhg.5-2.bardesane:2.1>  § 17. Nam cum Indorum respublica in multas partes distributa sit, genus quoddam sapientum apud ipsos est, quos Graeci Gymnosophistas vocare consueverunt. Horum duae factiones sunt, Brachmanum altera, altera Samanaeorum. Brachmanes per generis successionem, non secus ac sacerdotium hujusmodi divinam sapientiam admittunt. Samanaei selecti quidam sunt, et ex quibuslibet qui divinae sapientiae se tradere voluerint, constant. Eorum vita ad hunc modum est, quemadmodum Bardesanes Babylonius memoriae prodit, qui majorum nostrorum tempestate exstitit, cum illisque Indis est versatus, qui cum Dandami missi ad Caesarem fuerant. Brachmanes enim omnes unius sunt generis, ex unius patris uniusque matris origine omnes deducti; Samanaei vero non ita, sed ex omni Indorum gente, ut jam diximus, collecti. Neque igitur sub regno degunt Brachmanes, neque reliquis civibus adnumerantur: sed ex ipsis ii qui philosophi sunt, alii in monte, alii apud Gangem fluvium habitant. Ac montani quiem pomis et lacte bubulo herbis coagulato vescuntur: fluviales ex pomis etiam ipsi victum comparant, quae multa apud fluvium nascuntur. Terra enim fere semper recentes fructus producit: quin etiam oryzae copiam sponte procreat, qua, si quando poma defecerint, uti quoque in cibo solent. Aliud vero quidpiam degustare, aut alimentum ex animatis vel omnino tangere immunditiae extremae atque impietati non dissimile apud ipsos habetur. Cultum deo religiose ac pie exhibent. Majorem enim diei ac nocti partem hymnis in deos ac precibus dicarunt. Singuli tamen in propriis tuguriis manent, et quam maxime fieri potest soli morantur. Simul enim versari Brachmanes ac multum colloqui non admodum patiuntur. Sed cum id forte contigerit, recessione inde facta, in multos dies postea non loquuntur. Saepe etiam jejunant. Samanaei vero electi, ut diximus, sunt. In quorum collegium cum quispiam est asciscendus, ad principes civitatis aut vici cujuscunque fuerit accedit, atque ibi bonis suis facultatibusque omnibus repudiatis ac supervacua omni corporis parte detonsa stolam accipit, atque ita nulla neque uxoris neque liberorum si forte adsint ratione habita, quasi ad se nihil omnino amplius pertineant, ad Samanaeos recedit Regi liberorum educandorum, cognatis uxoris cura relinquitur. Vita Samanaeorum hujusmodi est: extra urbem commorantur ac totum diem in divinis colloquiis traducunt, ubi domos et fana a rege exstructa habent: in quibus oeconomi sunt, qui certam quandam mercedem ad convenientium alimentum a rege accipiunt. Victus eorum ex oryza et pane et pomis et oleribus apparatur. Nam cum ingressi in domum fuerint, ad tintinnabuli signum Samanaei preces effundunt; quod ubi fecerunt, signo iterum dato ministri singulis lance oblata, duo enim ex eodem vase non comedunt, oryza ipsos pascunt. Si quis varietatem aliquam requirat, olus aut pomorum quidpiam apponitur: quibus sane celeriter vescuntur. Quo facto exeunt ad eadem studia sese conversuri. Omnes autem caelibes sunt neque ullas possessiones habent; ac tanta et ipsi et Brachmanes in veneratione apud alios sunt, ut rex quoque interdum ad eos accedat, rogetque ut pro statu regionis deum precentur, aut quid agendum sit, consulant. § 18. Ipsi autem ita erga mortem affecti sunt, ut vivendi tempus quasi necessarium quoddam naturae ministerium inviti sustineant, atque ideo animas a corporibus festinent absolvere. Ac saepe ubi bene se habere conspexerint, nullo malo urgente e vita decedunt, re tamen aliis praenuntiata, nullusque sit qui prohibeat, sed omnes eos beatos praedicantes suis quisque domesticis morituris mandata quaedam tradant: adeo stabilem ac veram et ipsi et plerique animabus inter se post obitum vitam esse crediderunt. Illi autem ubi mandata sibi commissa perceperunt, corpore in ignem conjecto, ut purissimam a corpore animam secemant, ab omnibus celebrati mortem obeunt. Aequiori enim animo illos amici ac propinqui ad mortem dimittunt, quam alii homines suos quisque cives in non admodum longinquas peregrinationes: ac se ipsos qui in vita superstites remauserint, deplorant, illos beant, quippe immortalem sortem jam receperint. Neque quispiam aut apud hos, aut apud alios quos superius commemoravi, sophista ác declamator procedens, quales multi apud Graecos nunc sunt, dubitare visus est, ac dicere, si non omnes imitabuntur, quid nobis eveniet? Neque propter hos humanae res confusae sunt. Nam neque omnes hos sunt imitati: et qui imitati sunt, ordinis potius et tranquillitatis, quam confusionis populis in causa exstiterunt. At enim neque lex his necessitatem ullam afferebat, sed cum aliis permitteret, ut carnibus vescerentur, hos sui juris ut essent, reliquit, et quasi se superiores venerata est. Neque enim hos quasi injustitiae perpetratores, poenae quam irrogat, subjecit, sed alios. Ad eos tamen, qui quid eventurum sit, requirunt, si omnes hujuscemodi vitam hominum imitentur, illud Pythagorae respondendum est: Si enim omnes essent reges, efficeretur, inquit, ut difficulter vita traduci posset, neque tamen propterea fugiendum regnum est. Sic quoque si omnes probi sint. reipublicae quidem expediendae ac disponendae modus nullus reperietur in quo sua probitati servanda dignitas sit. At nemo tamen sane adeo insaniret, ut non omnibus convenire existimaret, ut probi evadere studeant. Multa siquidem etiam alia vulgari ac confusaneae turbae concedit, quae nedum philosopho, sed ne recte quidem civitatem admmistranti permitteret. Nam licet neque ex omni arte ad administrationem reipublicae admittat, non vetat tamen quin illiae exerceantur. Sordidarum tamen artium opifices a magistratibus, atque omnino ab earum rerum praesidentia arcet, in quibus justitia aut reliquae virtutes requiruntur. Sed neque cum meretricibus mercedem exigens, infamem tamen esse ac turpem earum congressum modestis hominibus censet. In cauponis item vitam traducere nun prohibet: nihil tamen propterea obstat, quin id maximo opprobrio ingenuis hominibus habeatur. Idem in victu quoque fit. Non enim qui vulgo permittitur, is optimis quibusque etiam esse concedendus videtur. Nam philosophus vir sacras praecipue sibi leges praescribit, quas dii et homines deos sequuti constituerunt. Sacrae autem leges per singulas gentes et civitates illae exstiterunt, quae sacris hominibus et castimoniam jubent, et animatorum esum interdicunt, et vero in circulis bibere vetant, vel pietatis causa, vel Iaesionis, quae ex alimento evenit. Quam ob rem vel sacerdotes sunt imitandi, vel onmibus legislatoribus obtemperandum est. Utrolibet enim modo fiet, ut qui justus ac pius perfecte est, abstinere ab omnibus debeat. Si enim a quibusdam nonnulli ob pietatem abstinent, ab omnibus procul dubio sibi abstinendum censebit, qui pius in omnibus fuerit. 
