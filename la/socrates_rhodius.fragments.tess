<urn:lofts:fhg.3.socrates_rhodius:1.1>  Socrates Rhodius, tertio libro De bello civili, Cleopatrae convivium describens, ultimae Aegypti reginae, quae Antonio Romanorum imperatori nupsit in Cilicia, sic ait: «Postquam Antonio obviam venit Cleopatra in Cilicia, regium ei convivium instruxit; in quo vasa omnia aurea et gemmis distincta erant, exquisitaque arte elaborata. Erant vero etiam parietes, inquit, tapetibus purpura et auro distinctis obducti. Tum stratis tricliniis duodecim, ad coenam Antonium, cum quibuscunque vellet, vocavit Cleopatra. Illo igitur magnificentia adspectus stupefacto, subridens regina, ista omnia se ei donare ait: et in posterum diem rursus invitavit ut coenatum ad se veniret cum amicis et copiarum ducibus. Tum vero multo splendidius instructo convivio effecit, ut exigua viderentur priora: ac rursus haec quoque dono ei dedit. Ducum vero unicuique et lectulum, super quo quisque cubuerat, et vasa potoria, prouti per singulos lectulos distributa fuerant, secum auferenda permusit. Et digressuris qui dignitate excellebant, lecticasa cum lecticariis bajulis; ceteris equos argenteis phaleris ornatos; omnibus Aethiopicos pueros, qui faces praeferrent, exhibuit. Quarto vero die talenti sumptu convehendas rosas curavit: et ad cubiti altitudinem strata erant pavimenta coenaculorum, expansis retibus super floribus.» Narrat etiam ipsum Antonium post haec, quum Athenis versaretur, super theatro temporarium pegma exstruxisse omnium oculis expositum, viridi fronde tectum, ut tit in Bacchicis antris, suspensis ex eo tympanis et hinnulorum pellibus aliisque multifariis Bacchicorum ludorum crepundiis: ibi cum amicis a primo mane recubantem compotasse, ministrantibus ei mimis scurrisque, quos ex Italia acciverat, confluentibus ad id spectaculum Graecis universis. «Transibat etiam, inquit, subinde in arcem, tota Atheniensium urbe facibus e tectis praelucente. Et ex eo tempore per omnes civitates Eacchum se praeconis voce jussit proclamari.» 
