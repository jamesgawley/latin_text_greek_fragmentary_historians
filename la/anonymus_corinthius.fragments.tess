<urn:lofts:fhg.3.anonymus_corinthius:12.1>  Alius, multum is et ipse ridendus, qui ne altero quidem pede unquam Corintho excessisset neque Cenchreas usque iter fecisset, nedum Syriam aut Armeniam oculis usurpasset, hoc (memini enim) initium fecerat: Oculorum testimonium proestantius aurito; scribo igitur quoe vidi, non quoe audivi. Tamque accurate viderat omnia, ut dracones Parthorum (numeri id apud illos signum; millenos enim, puto draco ducit) vivos esse dracones diceret ingentes, qui nascerentur in Perside paullo supra Iberiam; eosque primum quidem ad magnos contos alligatos sublimes tolli hostibusque, dum appropinquant, e longinquo terrorem injicere, deinde proelio commisso, quando concurritur, laxatos immitti; quo pacto oppido multos e nostris devoratos aliosque, quos circumfusi spiris suis irretissent, suffocatos esse atque elisos. Haec autem coram sese vidisse, quanquam e loco tuto ab altissima arbore speculantem. Sapiens vero ille, qui non cominus congressus sit cum belluis illis; alioquin enim tam admirando nobis scriptore carendum esset, qui adeo sua ipse manu praeclaras res multas hoc in bello gessit; etenim pericula subiit plurima vulnusque accepit circa Suram, acilicet dum ad Lernam tendit a Carneo. Et haec audientibus Corinthiis recitavit, qui accurate nossent, ne pictum quidem in pariete unquam bellum ab illo visum. Sed ne armorum quidem novit tormentorumque species, neque cohortium distributionumve per ordines nomina cognita habuit; qui multum scilicet curavit, ecquam transversam diceret quae directa esset acies, vel in cornu ducere appellaret quod dici in frontem oporteret. 
