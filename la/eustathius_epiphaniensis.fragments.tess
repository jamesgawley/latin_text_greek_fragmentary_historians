<urn:lofts:fhg.4.eustathius_epiphaniensis:1.1> Ejusdem Theodosii temporibus crebrae in Europa rebellienes exstiterunt, dum Valentinianus Romae imperium administraret. Quas theodosius oppressit missis ingentibus auxiliis tam pedestris quam navalis exercitus. Persas quoque insolentia elatos (quorum tunc rex erat isdigerdes pater (l. filius) Vararanis, sive, ut Socrati placet, Vararanes ipse) usque adeo superavit, ut pacem ipsis per legatos poscentibus concederet, quae ad duodecimum annum Anastasii permansit. Quae res tum ab aliis scriptoribus proditae sunt, tum ab Eustathio Epiphaniensi Syro admodum eleganter in compendium sunt redactae. Qui quidem Amidae quoque urbis expugnationem scripsit. 
<urn:lofts:fhg.4.eustathius_epiphaniensis:2.1> Leo Zenonem sibi generum adscivit, data ei in conjugium Ariadna filia. Qui quum ab incunabulis Aricmesius dictus esset, simul cum nuptiis nomen Zenonis assumpsit, ex quodam viro ita appellato, qui apud Isauros ad summam gloriam pervenerat. Undenam vero hic Zeno ad tantum fastigium processerit, et qua de causa Leo cunctis cum praetulerit, ab Eustathio Syro reletum est. 
<urn:lofts:fhg.4.eustathius_epiphaniensis:3.1> Insurrexit adversus Zenonem Theuderichus (Triarii f.), natione Gothus; collectisque in Thracia suis copiis, expeditionem suscepit adversus Zenonem. Et quum cuncta quae obvia erant, usque ad fauces Ponti late vastasset, parum abfuit quin ipsam urbem regiam caperet. Cepissetque omnino, nisi quidam ex ejus familiaribus, donis corrupti, ipsum interficere moliti essent. Itaque ille, cognita suorum malevolentia, retro abscessit. Neque multo post vitam cum morte commutavit. Mortis autem genus quate fuerit, exponam. Hasta amentata ante illius tabernaculum suspensa erat more barbarico. Forte igitur quum corpus exercere vellet, equum sibi adduci jussit. Quumque stratoris auxilio haudquaquam uti soleret, ipse in equum insiliit. Equus vero, utpote indomitus ac ferox, quum Theuderichus ipsum ambabus tibiis nondum amplexus esset, anterioribus pedibus in sublime elatis, posterioribus duntaxat insistere atque ingredi coepit. Adeo ut Theuderichus cum equo suo certans, ac neque illum freno retrahere ausus, ne retractus supra ipsum caderet, neque in sella firmiter inhaerens, hac et illac circumageretur, hastaeque cuspidem impelleret: quae in eum oblique impacta latus ejus vulneravit. Inde igitur in lectum delatus, quum paucos dies supervixisset, ex eo vulnere discessit. 
<urn:lofts:fhg.4.eustathius_epiphaniensis:3.2> Post haec Marcianus, filius Anthemii ejus qui Romae imperavit, affinis autem leonis, qui ante Zenonem imperium rexerat, cujus etiam filiam natu minorem, Leontiam nomine, uxorem duxerat, a Zenone dissidens, tyrannidem arripere conatus est. Commissaque gravi pugna circa palatium, et plurimis ex utraque parte caesis, Marcianus adversarios in fugam vertit. Eodemque impetu palatium occupavisset, nisi, re in crastinum diem dilata, opportunitatem e manibus elabi sivisset. Volucris enim est occasio. Et dum ad pedes quidem advolat, forsitan apprehendi potest; ubi vero manus effugerit, in sublime avolat, ridetque eos qui ipsam insequuntur, nec amplius ad eos advolare sustinet. Itaque pictores et statuarii comam ei a fronte dimittunt, et occipitium ad cutem usque radunt: prudenter admodum subindicantes, occasionem quamdiu quidem a tergo imminet, coma demissa facile apprehendi posse; quando autem praecedit, penitus effugere, nullam ansam, qua capiatur, praebentem insequentibus. Quod quidem tunc accidit Marciano: qui quum occasionem ipsi oblatam elabi sivisset, eandam postea recuperare non potuit. Postero enim die a suis proditus, et solus relictus, confugit ad basilicam sanctorum apostolorum. Unde per vim extractus Caesaream Cappadociae relegatur. Ibi quum se monachis quibusdam aggregavisset, postea fugam meditari deprehensus est. Quam ob causam ab imperatore Tarsum Ciliciae deportatus, detonsa coma presbyter est ordinatus. Atque haec quidem ab Eustathio Syro scripta sunt eleganter. 
<urn:lofts:fhg.4.eustathius_epiphaniensis:4.1> Idem Eustathius scribit Zenonem innumeras insidias adversus Verinam socrum suam struxisse, tandemque eam in Ciliciam relegasse. Postea vero, quum Illus tyrannidem occupasset, Verina in Papirium castrum migravit, ibique excessit e vita. Res praeterea Illi ab eodem scriptore elegantissime exponuntur, quemadmodum, quum a Zenone insidiis appetitus fuisset, effugerit; atque Zeno eum quem ad interficiendum Illum submiserat, Illo necandum tradiderit, capitis amputationem mercedis loco ei rependens, eo quod conatu excidisset. Illum quoque magistrum Orientalis militiae renuntiavit, studens ut occultae essent insidiae quas illi comparaverat. Illus vero, adscito in societatem Leontio et Marso, viro egregio, ac Pamprepio, ad Orientis partes perrexit. Refert deinde idem Eustathius, quomodo Leontius apud Tarsum Ciliciae imperator nuncupatus sit; et quem isti tyrannidis suae fructum perceperint, quum Theuderichus, vir natione Gothus, et qui apud Romanos erat illustris, adversus eos missus esset cum exercitu Romanorum simul ac barbarorum. Idem Eustathius eleganti admodum stylo caedem eorum describit, quos Zeno crudeliter necari jussit, hanc iis mercedem rependens benevolentiae qua ipsum complexi fuerant: et quomodo Theuderichus, quum Zenonis adversus ipsum insidias comperisset, Romam se contulit. Alii dicunt Zenonis suasu id a Theudericho factum fuisse. Qui conserto proelio quum Odoacrum superasset, Romam sub potestatem suam redegit, regis nomine sibi assumpto. 
<urn:lofts:fhg.4.eustathius_epiphaniensis:5.1> Quum Zeno post septimum decimum imperii sui annum ex comitiali morbo absque liberis decessisset, Longinus quidem ejus frater, qui ad magnam potentiam pervenerat, in spem venit se imperium facile occupaturum esse. Sed tamen voti sui haudquaquam compos factus est. Etenim Ariadne coronam imposuit Anastasio, qui, nondum in senatorium ordinem adlectus, in silentiariorum adhuc schola militabat. Porro Eustathius scribit ab exordio imperii Diocletiani ad Zenonis obitum et nuncupationem Anastasii annos fluxisse 207; a principatu autem Augusti annos 532 mensesque septem; ab Alexandri autem Macedonis regno annos 832 et menses septem; a Romanorum et Romuli regno annos 1252 mensesque septem; a Trojae denique expugnatione annos 1686 cum septem mensibus. Hic Anastasius, ortus ex urbe Epidamno, quae nunc Dyrrhachium dicitur, imperium simul et Zenonis uxorem Ariadnen accepit. Ac primum quidem Longinum, Zenonis fratrem, qui magistri dignitatem gerebat, quem antiqui praefectum officiorum palatii appellabant, in patriam amandavit. Multis item aliis Isauris, qui ab ipso id petebant, ad suos redeundi copiam fecit. 
<urn:lofts:fhg.4.eustathius_epiphaniensis:6.1> Non ab re fuerit, si res quoque ceteras, quae Anastasii temporibus acciderunt, juxta id quod antea polliciti sumus, subtexamus. Longinus, Zenonis frater, quum in patriam suam, sicut antea memoratum est, advenisset, palam adversus imperatorem bellum suscepit. Plurimis igitur collectis utrimque copiis, in quibus erat etiam Conon, Apameae in Syria olim episcopus, qui una cum Isauris, utpote Isaurus, militabat, bellum tandem hujusmodi exitu terminatum est. Isauri qui una cum Longino militaverant, omnes ad internecionem caesi; Longini vero ac Theodori capita ab Joanne Scytha Constantinopolin missa sunt. Quae imperator contis suffixa circumferri et in suburbano Sycensi, quod ex adverso Byzantii situm est, suspendi jussit: quod spectaculum Constantinopolitanis gratissimum fuit, ob mala quae a Zenone et ab Isauris perpessi fuerant. Alter vero Longinus, cognomento Selinuntius, praecipuum robur tyrannicae factionis, et cum illo Indes, ab Joanne, cognomento Gibbo, vivi capti sunt, et ad imperatorem Anastasium missi. Quae res et imperatorem et populum Constantinopolitanum magnopere recreavit, quum Longinus et Indes, tanquam in triumphali pompa, per vicos urbis et in circo traducerentur, catenas ferreas collo ac manibus circumjectas gestantes. Ex eo tempore munera, quae vocabantur Isaurica, in principis aerarium inferri coepere. Id erat aurum, quod barbaris quotannis pendebatur, librarum scilicet quinque millia. 
<urn:lofts:fhg.4.eustathius_epiphaniensis:6.2> Sed et barbari quos Scenitas vocant, non sine suo ipsorum damno insultarunt imperio Romano, Mesopotamiam et utramque Phoenicen et Palaestinam provincias depopulati. Verum a ducibus Romanis, qui in singulis provinciis erant, gravi clade affecti, postmodum quievere, quum universa gens pacem cum Romanis fecisset. 
<urn:lofts:fhg.4.eustathius_epiphaniensis:6.3> Persae quoque, regnante apud ipsos Cabade, foedus rupere, et, relictis propriis sedibus, primum in Armeniam cum exercitu invaserunt. Quumque oppidulum Theodosiopolin cepissent, Amidam versus, quae urbs Mesopotamiae est satis munita, iter fecere. Hanc quoque diuturna obsidione cinctam tandem ceperunt. Sed imperator Romanorum, non sine magno labore, eam postmodo instauravit. Quodsi quis singula accurate cupit cognoscere, et diligentem cuncto. rum, quae gesta sunt, narrationem perlegere, is Eustathium legat, qui luculentissime et summo cum labore maximaque elegantia harum rerum historiam conscripsit. Qui quum usque ad haec tempora historiam suam perduxisset, excessit e vita, res gestas anno imperii Anastasii duodecimo persecutus. 
<urn:lofts:fhg.4.eustathius_epiphaniensis:7.1> Anastasio imperante, Persarum rex Coades (Cabades), ingenti exercitu instructus, Theodosiopolin atque Amidam, munitissimam Mesopotamiae metropolin, bello cepit. Constantinum quoque ducem Romanorum fortissimum et urbis Theodosiopolitanae custodem, cum pluribus aliis captivum abduxit, qui diem suum omnes in Perside obierunt. Imperator itaque Anastasius bellum Persis intulit, in expeditionem hanc missis Areobindo Dagalaiphi filio, Julianae conjuge et militum in Oriente magistro, Patricio magni Praesentis duce, et Hypate Secundini patricii filio, Praesentis militiae magistro, et Appione patricio, quem praetorio in Oriente praefectum constituit: horum sub ductu exercitum emisit pedestribus et equestribus copiis instructissimum. Proelio autem commisso quamplurimi utrimque ceciderunt. Belli autem hujus historiam exorsus est sapientissimus Eustathius chronographus; quam tamen morte praeoccupatus ad exitum non perduxit. 
