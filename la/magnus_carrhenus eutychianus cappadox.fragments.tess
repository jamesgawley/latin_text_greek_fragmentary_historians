<urn:lofts:fhg.4.magnus_carrhenus_eutychianus_cappadox:1.1> Imperator Julianus contra Sabburarsacen (Saporem Arsacen), Persarum regem, exercitum ducens, Hierapolim venit, missis in Samosata Euphratesiae urbem, qui navigia fabricarent, partim lignea partim coriacea, uti tradit saplentissimus Magnus Carrhenus chronographus, qui hoc bello sub Juliano militavit. Hierapoli discedens imperator Carrhas venit; hinc via sese in duas partes findit, quarum una in Nisibin duxit, urbem Romanis olim subjectam; altera in Circesium tendit, castrum Romanum, quod Euphratem inter inter et Aborram fluvios medium, a Diocletiano exstructum est. Julianus itaque diviso exercitu, armatorum sedecim millia Nisibin versus expedivit, sub Sebastiani et Procopii ductu; ipse autem ad Circesium castrum ducit iter. Ubi militum stationariorum sex millibus, quos ibi invenit, ipse quattuor millia militum alia adjecit, Accameo (Machamaeo sec. Ammian, xxv, 1, 2.) et Mauro ducibus constitutis. Inde autem discedens, Aborrae fluminis ponte trajecto, classem suam, 1250 naves numero habentem, per Euphratem adventantem reperit. Tum vero in unum coactis copiis cum Anatolio magistro et Salustio praefecto praetorio, conscenso alto suggestu, exercitum allocutus est, et fortia ejus facta depraedicans, uti paratissimo optimoque animo contra Persas in aciem descenderent hortatus est. Post haec statim navigia conscendere jussis omnibus, ipse quoque in paratam sibi navem ingressus est; praemissis qui exploratores essent, quingentis ex numero lanceariorum et mattiariorum fortissimis viris; vexilla quoque sua sibi praeferri jussit, et Lucilianum comitem, virum bellicosissimum, secum habere voluit. Hic plurima Persarum castra Euphrati confinia, et quae medias inter aquas in insulis sita erant, vastavit, Persis custodibus eorum trucidatis. Extremae vero classis curam Victori et Dagalaipho demandavit. Et descendit rex cum exercitu universo per magnum canalem, quo Euphrates Tigridi miscetur, atque in Tigridem, ubi mixti duo illi fluvii ingentem alveum efficiunt. Et in Persidis regionem perrexit, quae Mauzanitarum vocatur, a Ctesiphonte non procul, ubi reges Persarum sedes suas habuerunt. Figebat autem victor imperator Julianus tentoria sua in ipsa Ctesiphontis planitie, in animo habens ad Babylonem usque cum primoribus suis penetrare eamque subjugare. Persarum vero rex Sabburarsacius existimans imperatorem Romanum per Nisibim iter instituisse, copiis suis omnibus instructis, adversus eum proficiscitur. Certior autem factus Julianum sibi a tergo esse regiones Persicas occupantem, a fronte autem Romanos duces cum exercitu magno se adorturos instare: mediis se hostibus inclusum sentiens in Persarmeniam fugit, cavensque sibi ne ab hostibus prehenderetur, ex primoribus suos duos, naribus proprio illorum ex consensu abscissis, dolose mittit, qui Julianum in avia abducerent. Duo itaque hi imperatorem Romanorum adeuntes, Persarum ei regem, ob illatas sibi injurias, se prodituros esse dicebant. Quumque juramento sese in hoc obstrinxissent, imperator dolis eorum delusus, ipse cum exercitu hos itineris duces secutus est. Et per errores duxerunt eum in deserta et aquae carentia ad milliaria centum quinquaginta, die vicesima quinta Daesii sive Junii mensis. Invenerunt ibi moenia quaedam antiqua et collapsa urbis, quae Bubia olim vocabatur, et aliud quoddam castellum, Asiam nomine, quod domicilia quaedam adhuc stantia habebat, sed desertum erat. Ibi imperator cum exercitu considens, castra posuit, sed nec militi cibum, nec jumentis pabulum in tam deserto loco invenire potuit. Exercitus itaque totus quum intelligeret ab imperatore transfugarum dolia deluso se in loca inculta abductum esse, tumultus statim ciebat maximos. Die autem sequente, nempe Junii Ticesima sexta, imperator Persas illos, errorum auctores, coram adduci jussit. Interrogati «Nos, aiebant, pro rege ac patria morti nos addicentes fraudem vobis fecimus. Ecce servi tui ad necem parati sumus.»  Imperator vero ita eos excepit, ut salvos fore fide data promitteret, modo exercitum suum ex deserto deducerent. Et circa horam secundam ejusdem diei Julianus imperator, dum exercitum lustrans militem ut ordinem servaret hortatur, ab incerta manu vulneratus est. Et in tentorium suum regressos eadem nocte vitam finivit, uti Magnus, quem supra commemoravi, tradidit. Eutychianus autem chronographus, Cappadox, et ipse expeditionis illius socius et vicarius cohortis suae Primoarmeniorum, scriptum reliquit Julianum imp., emenso quindecim dierum itinere, in regiones Persicas per Euphratem penetrasse; ubi bello superior factus et ubique victor omnia subegit usque ad Ctesiphontem urbem, regni Persarum sedem regiam, rege ipso in Persarmeniam fuga elapso. Sequente autem die, primoribus et exercitu stipatus, Babylonem usque penetrare destinaverat, urbem cam de nocte aggressurus. Inter dormiendum vero per somnum vidit virum quendam adultum, lorica indutum, qui tentorium regium in Asia, urbe Ctesiphonti vicina, erectum ingressus, hasta eum percussit. Ipse autem horrore expergefactus exclamitare: confestim igitur consurgentes cubicularii eunuchi et spatharii quique ad tentorium regis excubias agebant mitites, cum lampadibus regiis ad eum ingressi sunt. Julianus autem imp., quum animadvertisset se sub axilla letale vulnus accepisse, de vici nomine, ubi positum erat tentorium, sciscitatus est. Asiam vero vocari respondentibus illis, elata statim voce exclamavit: «O Sol, Julianum perdidisti!»  Et effuso sanguine animam efflavit, hora noctis quinta anno aerae Antiochenae 411. 
