<urn:lofts:fhg.4.aelius_dius:1.1>  Aelius Dius libro primo De Alexandria dicit, Dario (Hystaspis f.) Scylacem hanc lucubrationem (Periplum) dedicasse. 
<urn:lofts:fhg.4.aelius_dius:2.1>  Quod autem sermo de Tyriorum litteris a me non fingitur, testem producam Dium, virum qui Phoenicum historiam accurate scripsisse creditur. Ille igitur in suis de Phoenicibus historiis in hunc modum scribit: «Abibalo vivis erepto, filius ejus Hiromus regnavit. Hic partes urbis orientales aggere cinxit et ampliorem eam reddidit; et Olympii Jovis templum, ab omni vicinarum aedium strue sejunctum et in insula positum, aggere interjecto copulavit urbi, et auris donariis exornavit, ascendensque in Libanum materiam cecidit ad fanorum exstructionem. Regem autem Hierosolymorum Solomonem ad eum aiunt aenigmata misisse et ab eo alia repoposcisse ea lege, ut qui dissolvere non posset, dissolventi pecunias penderet. Quam conditionem quum Hiromus accepisset, nec resolvere amhages potuisset, mulctam ingentem pecuniarum pependisse. Tunc virum quendam Tyrium nomine Abdemonum exstitisse, qui problemata solveret aliaque invicem proponeret: quae quum Solomon non solvisset, pecunias multas Hiromo insuper rependisse.» Ita quidem Dius de iis quae supra diximus testatus est. 
