<urn:lofts:fhg.4.olympiodorus_thebaeus:1.1> Lecti sunt Olympiodori historiarum libri duo et viginti,  ducto initio ab Honorii, Romani imperatoris, consulatu  septimo, et Theodosii secundo (an. 407): deducitque historiam ad id usque tempus, quo Valentinianus, Placidiae  et Constantii filius, Romanus imperator declaralus est (an.  425). Scriptor hic ortum ducit Aegyptiacis Thebis, poeta,  ut de se ipse profitetur, religione vero gentium imbutus.  Dictio illi clara, remissa tamen ac dissoluta, et in protritam devoluta verborum affluentiam. Oratio itaque indigna  ut historiae adnumeretur: cujus ipse fortasse conscius, non  historiam hanc a se adornari, sed materiam dumtaxat, seu  commentarium historiae suppeditari contendit: adeo informis ac specie carens etiam ipsimet dictionis suae character  visus est. Etenim nulla orationi forma hic enitet, nisi quis  eum alicubi simplicitati accedere contendat. Etsi neque  hanc attingat, dum nimis humili ac vili dictionis genere  usus, in idiotismum plebeiumque sermonem prorsus delabitur. Et licet silvam suum ipse opus appellet, libris tamen  distinguit, praefationibusque ornare nititur. Historiam inscribit Theodosio [Minori] imperatori, qui Arcadii filius,  Honorii ac Placidiae patruelis fuit. 2. Narrat itaque, Stelichonem ad magnam pervenisse potentiam, quum eum Theodosius Magnus parens ipse suis liberis, Arcadio atque. Honorio, tutorem imposuisset (395),  ac praeterea uxorem Serenam duxisset, a Theodosio aeque  ipsi desponsam. Post etiam, filia sua Thermantia nuptui  Honorio imperatori data, illum sibi generum adscivisse:  indeque ad summam prorsus evectum potentiam. Multa  pro Romanis cum variis gentibus bella gessisse feliciter,  donec sanguinaria immanique Olympii opera, qui per Stilichonem imperatori familiaris factus fuerat, ferro mortem  excepit (408. Cf. Zos, V, 32, Sozom, IX, 4, Philostorg.  XI, 3. XII, 3. Oros, 7, 38). 3. Addit Alarichum, Gothorum praefectum, quem olim  evocarat Stelicho, ut Honorio Illyricum armis teneret (haec  enim illi provincia a parente Theodosio in partitione regni  obvenerat [cf. Zos. 5, 26, 2]), tum ob Stilichonis caedem, tum quod promissum illi datum non esset, cinxisse  et cepisse Romam, in eaque urbe incredibilem argenti vim  praeda avertisse, quin et sororem Honorii Placidiam, Romae  tum agentem, captivam habuisse (410). Ante captam vero  urbem illustrem tum virum, cui Attalo numen, summam  praefecturam gerentem, imperatorem renuntiasse. Actaque  esse haec ob eas, quas diximus, causas, et ob Sarum, Gothum item genere, sed paucorum hominum praefectum  (vix enim ducentos, aut summum trecentos ductabat),  cetera generosum virum armisque invictum, quem quod  socium sibi Romani adjunxissent, Alaricho exosum, hunc  sibi implacabilem fecerunt inimicum. 4. In hac urbis obsidione mutua carne pastos esse obsessos (408). 5. Alarichum, vivente etiamnum Stelichone, militiae mercedem centenarios quadraginta accepisse (cf. Zos. 5, 26, 3; 29, 14). 6. Post Stelichonis interitum suffocatam periisse et Serenam, ejus conjugem, quod Alarichi ad urbem adventus  causa exstitisse pularetur, et interfectum esse antea, interempto jam Stelichone, filium ejus ex Serena, Eucherium (cf. Zos. 5, 38). 7. Bucellarii vocabulum Honorii imperatoris temporibus  tributum militibus, non Romanis solum, sed et Gothis quibusdam. Eodem modo et foederatorum nomen attributum  inconditae et e diversis conflatae multitudini. 8. Olympium illum, qui Stelichoni insidiatus erat, officiorum magistrum factum, ea post dignitate excidisse. Debinc iterum potitum, rursum privatum esse: tandem fustibus a Constantio, qui Placidiam uxorem duxerat, mactatum occubuise, quum ei ante caedem auriculae resectae  fuissent. Ita impium illum non impunitum obiisse. 9. Gothorum, qui cum Rodogaiso erant, primarios viros  Optimatos appellatos ait, duodecim fere millium numero,  quibuscum Stelichonem, Rodogaiso debellato, societatem  iniisse (406. Cf. Zosim. 6, 26,4. Oros. 7, 27. Jornandes De  success. regn. c. 95. Deinde quae Zosimus, 6, 27, nominato Olympiodoro habet, vide ad calcem Exc, Photii. 10. Alaricho morbi vi exstincto, successorem datum Adaulphum, uxoris fratrem (410). 11. Panem siccum scriptor hic buccellatum vocari tradit,  illuditque militum cognomini, ut qui hinc Buccellarii sint  appellati. 12. Constantinus ad imperium tyrannice sublatus, ad  Honorium legatos mittit excusantes, invitum se et a  militibus coactum imperium suscepisse. Veniam igitur  postulare societatemque imperii. Imperator propter impendentes molestias tantisper suscepit in societatem. Constantinus hic in Britannia renuntiatus fuerat, militari tumultu ad imperium adactus. Etenim ante Honorii consulatum septimum (407) in seditionem illic versus exercitus,  Marcum quendam imperatorem crearat: quo ab ipsis sublato, Gratianus suffectus est. Hic ubi menses quattuor,  illis jam fastidio ductis, praefuisset, interficitur. Tum  Constantinus Augusti nomine salutatur. Is Justinum  (Justinianum, Zos. 6,2) et Neovigasten (Neviogasten,  Zos.) militarium copiarum duces creans, relicta Britannia,  cum suis trajecit, venitque Bononiam, maritimam urbem  sic dictam, primam in Galliae finibus positam. Ibi moratus,  Gallum omnem et Aquitanum militem sibi adjungens,  omni est Gallia potitus ad Alpes usque, quae Italiam a  Gallia separant. Huic filii duo erant, Constans et Julianus.  Illum Caesarem constituit, Julianum deinde eo ipso tempore Nobilissimum nominavit. 13. Attalus contra Honorium imperans, ad Ravennam  castrametatus est, missusque ad illum tanquam ab Honorio  imperatore ad imperatorem Jovianus, praefectus atque  patricius, et Valens, utriusque militiae dux, et Potamius  quaestor, et Julianus, notariorum primicerius. Hi Attalo  significant, ab Honorio sese missos, ut cum illo de imperii  societate tractent; abnuit vero ille: concedere tamen se, ut insulam inhabitet malorum expers Honorius, vel alium  quemcunque velit locum. Respondet ad haec laetabundus  Jovianus, adjecitque etiam parte aliqua corporis mutilandum esse Honorium imperatorem. Quare Jovianum Attalus increpans nullum ferre moram dixit, ut mutiletur  imperator, qui sponte sua imperio abdicaret. Verum Jovianus saepenumero legatione obita, neque quidquam proficiens, mansit tandem apud Attalum, illiusque patricius  est appellatus. Ravennae interim delabitur ad Eusebium  praepositum potestas: qui post non diu Allovichi violentia  ac decreto publico in oculis imperatoris fustibus est occisus.  Post etiam dum Alaricho non acquiescit Attalus, et vero  maxime Joviani opera, qui Honorii legatos prodiderat, imperio dejicitur: manetque privatam apud Alarichum vitam  degens. Deinde non multo post iterum imperavit, ac rursum  abdicare coactus est. Post haec tandem ad Ravennam profectus et summis dexterae manus digitis truncatus proscribitur (416. Cf. Zos, 6, 8 sqq.; Sozom, 9, 8, 12.) 14. Allovichus item post paulo, quod Eusebium praepositum sustulisset, imperatoris sententia poenas dedit, atque  in ejus conspectu occiditur. Constantinus tyrannus, cognita  Allovichi morte, Ravennam accedens, ut cum Honorio foedus iniret, metu perculsus revertit (410). 15. Rhegium metropolim esse Bruttiorum, e qua refert  historicus Alarichum, dum in Siciliam trajicere parat, retentum fuisse. Statua enim, inquit, inaugurata, ibi stans,  trajectum vetabat. Fuerat vero haec, ut fabulatur, ab antiquis inaugurata, tum ut Aetnae montis ignes averteret,  tum ut maris transitu barbaros prohiberet. Altero enim  pede perpetuum ignem, altero vero perennem aquam gestabat. Ea igitur statua confracfa tandem ex Aetnaeo igne  et a barbaris, detrimentum Siciliam cepisse. Eversam vero  statuam ab Asclepio, qui in Sicilia possessionum Constantii  et Placidiae curator erat. 16. [An. 411.] Constantino tyranno et Constante filio,  qui primum quidem Caesar, post etiam imperator creatus  fuerat, victis fugaque dilapsis, Gerontius, belli dux, cum  barbaris pace libens inita, filium suum Maximum, qui inter  domesticos numerabatur, Caesarem renuntiat. Constantem  deinde insecutus, e medio sustulit, et vestigia consectans,  Constantinum quoque patrem persequebatur. Dum haec  geruntur, Contantius et Ulphilas ab Honorio adversus  Constantinum missi: quumque Arelaten pervenissent, ubi  Constantinus cum Juliano filio agebat, hanc obsident. Constantinus, ad templum confugiens, sacerdos ordinatur, jurejurando de salute illi dato. Sic urbis portae obsidentibus  militibus apertae sunt, missusque est cum Juliano filio  Constantinus ad Honorium. Ille vero minime ipsis ignoscens ob interfectos a Constantio cognatos suos, ad triginta  a Ravenna milliaria contra jurisjurandi fidem interfici eos  jubet. Gerontius dein, accedentibus Ulphila et Constantio, fugam capessit: deprehensusque, quod severius exercitui praeesset, suorum insidiis petitus est. Ignem itaque  ipsius aedibus injecerunt; at ille fortiter in adversarios  pugnat, uno adjuvante famulo, qui Alanus erat. Re tamen  tandem desperata, Alanum illum suamque uxorem, ut ipsi  postularant, interimit, ac denique etiam sibi mortem consciscit. Maximus, ejus filius (potius: ejus domesticus), re intellecta, ad foederatos confugit barbaros. (Cf. Sozom. 9, 14.) 17. [An. 412.] Jovinus apud Moguntiacum, Germaniae alterius urbem, studio Goaris Alani et Guntiarii, Burgundionum  praefecti, tyrannus creatus est. Cui ut sese adjungeret,  Adaulpho auctor fuit Attalus. Et vero hic cum copiis  ad illum se confert. Jovinus tamen, Adaulphi adventu offensus, obscure et veluti per aenigmata Attalum accusat,  quod adventum suasisset. Sarus item ad Jovinum venturus  erat, sed Adaulphus, cognita re, collectis decem millibus  militum, occurrit Saro, viros octodecim aut viginti apud se  babenti, quem gesta heroica et stupore digna edentem, vix  tandem saccis adhibitis, vivum ceperunt ac postea occidunt.  Desciverat autem ab Honorio Sarus audito, Belleridem,  domesticum suum, interfectum, nullam tamen caedis rationem duxisse imperatorem, nec in percussorem inquirendo  vindicasse. 18. Refert item de Donato et Hunnis deque regum eorum  sagittandi peritia. Se ipsum ad illos et Donatum missum  scriptor ait, multisque maris erroribus periculisque jactatum tragice narrat. Donatum illum jurejurando circumventum, contra fas jugulatum esse: et Charatonem inter  reges primum, ob caedem ira incensum, imperatoris donis  rursum mitigatum placatumque fuisse. Et haec quidem  prima operis decade continentur. 19. [An. 413.] Alteram vero hinc auspicatur. Jovinus  fratrem suum Sebastianum, invito Adaulpho, imperatorem  creans, in ejus odium incurrit. Adaulphus itaque per internuntios, capita se tyrannorum missurum pacemque initurum, Honorio pollicetur. Hi domum ubi redierunt, et  jusjurandum praestitum est, Sebastiani mox caput imperatori mittitur. Jovinus etiam ipse ab Adaulpho obsessus se  dedidit, missusque ad imperatorem est: quem Dardanus  praefectus sua manu percutiens interimit. Utriusque caput  extra Carthaginem palis infixum: ubi et Constantini ac  Juliani antea resectum, Maximi item et Eugenii, qui, sub  Theodosio Magno tyrannidem affectantes, eundem sunt exitum sortiti. 20. Postulatum est ab Adaulpho, studio maxime Constantii ejus, qui illam postea uxorem duxit, Placidiam Honorio  fratri ut redderet. Sed quod Adaulpho promissa praesertim  de curanda annona, perfecta non fuissent, neque ipsam reddidit, et pacem bello commutaturus videbatur. 21. Adaulphus ergo, quum Placidia repeteretur, frumentum vicissim ipse promissum petiit. Cujus conferendi etsi  qui promiserant copiam nullam haberent, nihilo tamen secius consentiunt, si Placidiam reciperent, accepturum. Ad  quae simili fere et ipse barbarus simulatione utebatur. Massiliam interea sic dictam urbem profectus, dolo eam capere  tentavit: sed a Bonifacio, nobilissimo viro, vulneratus, vix  mortem effugiens in sua se tentoria recepit, urbe omissa,  quae, laetitiae plena, laudibus ac faustis acclamationibus  Bonifacium est prosecuta. 22. Adaulphus idem, de Placidiae nuptiis satagens, Constantio eam postulanti graviores praetexit postulationes,  ut, si compos illarum non fieret, illa juste retenta videretur. 23. [An. 414.] Constantius olim designatus, consul Ravennae creatur, cum quo Constantinopolitanum consulatum  Constans gerit. Auri vis justa et sufficiens ad consulatus  sumptus tolerandos reperta in Heracliani bonis, qui tyrannidis affectatae nomine est interemptus, quamquam tantum  pecuniae repertum non est, quantum speratum erat: auri  enim ne viginti quidem centenaria inventa, immobilium  vero bonorum ad bis mille libras. Quas quidem facultates omnes una postulatione ab Honorio Constantius accepit.  Erat ipse Constantius, quum prodiret, subtristi vultu ac  tetrico, magnis oculis, sublataque cervice, et plano capite, inclinans se omnino in equi, quo vehebatur, collum, et sic huc illuc oblique torquens oculos, ut, quod veteri  verbo dicitur, tyrannide digna forma omnibus appareret.  In coenis tamen atque conviviis jucundus adeo civilisque  fuit, ut etiam cum mimis interdum ad mensam ludentibus  contenderit. 24. Adaulpho studio ac consilio Candidiani nuptiae cum  Placidia celebrantur, Januario mense in Narbone, Galliae  urbe, in domo Ingenii cujusdam, primarii ejus urbis viri. Hic digniore loco residente Placidia in thalamo Romano more  adornato, habituque regio, assedit ipsi et Adauphus laena  indutus ceteroque amictu Romano. Inter alia nuptiarum  dona Adaulphus offert etiam quinquaginta formosos pueros,  serica veste indutos, ferentes singuli utraque manu ingentes discos binos: quorum alter auri plenus, alter lapillis  pretiosis vel pretii potius inaestimabilis, quae ex Romanae urbis direptione Gothi depraedati fuerant. Hinc versus canuntur epithalamii, Attalo praecinente, dein Rusticio atque  Phoebadio; nuptiaeque peraguntur lusu gaudioque ingenti  barbarorum simul et Romanorum, qui cum iis erant. 25. Post Romam a Gothis captam Albinus, urbis praefectus, quod jam eadem ad pristinum rediret statum, scripsit,  non sufficere praebitam populo (frumenti publici) partem,  multitudine jam aucta civitate: additque, uno die numerum  natum esse civium millium quattuordecim. 26. [An. 415.] Adaulphus, nato sibi e Placidia filio, cui  Theodosio nomen dedit, in Romanorum amicitiam propensior esse coepit; verum, Constantio ejusque asseclis repugnantibus, Adaulphi et uxoris Placidiae prompta voluntas  effectu caruerunt. Exstinctum autem postea infantem  vehementer uterque parens luxit, argenteaque capsa conditum Juxta Barcinonem in templo quodam sepelierunt.  Interficitur deinde et Adaulphus ipse, dum equos suos  in stabulo de more inspicit, a Gotho quodam, ejus domestico, Dubii nomine, quum hanc veteris odii vindicandi  occasionem ille captasset. Hujus enim prior dominus, Gothicae partis rex, fuerat ab Adaulpho e medio sublatus,  Dubium receptum Adaulphus hi suam familiam adsciverat: qui in ultionem prioris domini alterum hunc interfecit. Moriens Adaulphus fratri suo injunxit, Placidia  ut [Honorio] redderetur, utque, si quo modo possent,  Romanae sibi gentis concordiam [Gothi] societatemque  conciliarent. At qui successit, Sari frater, Singerichus,  studio potius ac vi, quam successione aut lege creatus,  Adaulphi e priore conjuge liberos vi e sinu Sigesari episcopi  abreptos occidit; atque ipsam Placidiam reginam in Adaulphi contumeliam pedibus ante equum una cum ceteris  captivis ambulare coegit, idque toto illo spatio, quod est  ab urbe ad duodecimum usque lapidem. Septem ille dies  quum imperasset, interemptus est, et Gothorum dux Valia  constituitur. 27. Refert hic scriptor, audisse se e Valerio, clarissimo  viro, de argenteis statuis ad barbaros arcendos inauguratis.  «Nam Constantii, inquit, imperatoris temporibus, praefecto  in Thracia Valerio, indicium factum thesauri reperti.  Valerius vero ad locum accedens, sacrum illum esse religione ex incolis cognovit et antiquo ritu statuas ibidem consecratas. Retulit haec ad imperatorem, rescriptumque  accepit, quo jubebatur indicata illa bona tollere. Igitur effosso loco, tres solidae ex argento fabricatae repertae sunt  statuae, habitu barbarico, et utroque brachio ansato, veste  praeterea variegata barbarico ritu indutae, et comam demissum capite gestantes atque in septentrionem, quae barbarorum regio est, obversae. Quae simulatque statuae sublatae sunt, paucos post dies Gothorum primum gens universam  incurrit Thraciam, futuraeque post paulo erant Hunnorum  ac Sarmatarum incursiones in Illyricum et ipsam Thraciam:  nam Thraciam inter et Illyricum sita sunt haec consecrationis loca. Ceterum trium statuarum numerus adversus  omnes gentes barbaras inauguratus videbatur.» 28. De sua scriptor hic navigatione refert, multa se adversa pertulisse. Athenas quoque appulisse tradit, suoque  studio et cura ad sophisticam etiam sedem evectum Leontium, tametsi id ille nondum vellet. Sed et de pallio  sophistico memoriae prodidit, nemini, praesertim vero extero homini, Athenis id gestare licuisse, nisi sophistarum suffragio ejus gestatio illi concessa, dignitasque ista sophistarum legum ritibus esset confirmata. Ritus autem, qui  peragebantur, tales erant. Primum ad publicum balneum deducebantur qui novitii advenissent, sive parvi, sive grandiores. Ex his qui per aetatem ad pallium sumendum apti  erant, eos in medium protrudebant scholastici a quibus  deducebantur. Deinde aliis praecurrentibus atque prohibentibus, aliis protrudentibus et contra tendentibus, quotquot autem prohibebant vociferantibus: «Sta, sta, non  lavare:» tandem in hoc certamine ii videbantur obtinere,  qui, in honorem scholastici quem deducebant, obsistentes  retrudebant. Tandem, post longam moram multamque  ob illata ex more ultro citroque verba contentionem,  is qui deducitur, in calidam cellam inducitur, ibique abluitur. At postquam se induit, pallii dignitatem accipit,  atque exinde cum pallio e balneo, celebri et honorifica  stipatus pompa, digreditur, decretis luculentis sumptibus  in scholarum antistites, qui dicuntur Acromitae. 29. Vandali Gothos appellant Trulos, propterea quod hi,  enecti aliquando fame, tritici trulam a Vandalis aureo uno  redimerent. Trula vero nondum tertiam sextarii partem  capit. 30. Dum Vandali Hispanias vastassent, qui in munitas se  urbes Romani receperant, eo inediae adacti sunt, ut invicem  se laniando edere cogerentur. Ibi mulier una, quattuor liberorum mater, omnes devoravit, ad singulos praetexens, reliquos se alere ac salvare velle, donec omnibus illis absumptis, lapidibus a plebe obruta est (414). 31. [An. 416.] Euplutius Magistrianus ad Valiam, Gothorum praefectum, mittitur, qui pacis foedera iniret, Placidiamque reciperet. Ille vero commode recepit missaque  frumentatione sexcentorum millium, Placidia Euplutio tradita, ad Honorium fratrem remittitur. 32. Quum Athenis inquiri coeptum esset quonam modo  conglutinari possent libri, discere quaerentibus modum glutinis, Philtatius, scriptoris hujus familiaris, in re litteraria  bene industrius, ostendit: quare et honoris gratia statuam  illi cives collocant. 33. De Oasi auctor multa narrat incredibilia, deque  ejus temperie, et quod sacro ibi morbo non modo nulli  laborent, sed etiam si qui aliunde adveniant, eo liberentur  ob benignam aeris temperiem. De copiosa deinde quae ibidem est arena, deque puteis (Atrebatensibus), qui  fossione ad ducentos et trecentos, nonnunquam vero etiam  ad quingentos cubitos facta, scaturiginis rivos per orificium  effundunt: unde per vices ii, qui communi labore opus  fecerunt, hauriunt, et arva sua rigant, agricolae. Arbores  perpetuo ibi poma ferre et frumentum illic natum omni  frumento esse praestantius niveque candidius. Interdum bis  quotannis hordeum ibi seri, milium autem perpetuo ter.  Rigare incolas ruscula sua aestate tertio quoque die, hieme  sexto, atque hinc tantam terrae fertilitatem conciliari. Nunquam ibi coelum nubes contrahere. Ad haec de horologiis,  quae ibidem conficiuntur. Oasim memorat insulam olim fuisse, atque a continente divulsam, eandemque ab Herodoto vocari Beatorum insulam, ab Herodoro autem eo, qui  Orphei ac Musaei conscripsit historiam, nominari Phaeacidem. Insulam ante fuisse ex eo conjecturas ducit, quod  testae marinae et ostrea lapidibus adhaerentia in eo monte  inveniantur, qui ex Thebaide in Oasim ducit. Deinde etiam,  quod perpetuo copiosa ibi arena scatet, tresque Oases replet. Nam etiam ipse tres Oases esse tradit, duas magnas,  exteriorem unam, alteram interiorem, e regione sibi invicem  oppositas, centum miliarium spatio interjecto, cum tertia  parva, longo interstitio ab alteris duabus separata. Insuper  hoc etiam argumento insulam fuisse tradit, quod saepenumero accidit, ut pisces ab avibus eo delati visantur, aut  certe arrosorum piscium reliquiae: ut inde conjectare liceat,  non admodum longe abesse mare. Ait porro Homerum ex  vicina huic Thebaide genus ducere. 34. [An. 417.] Honorius Augustus undecimum et Constantius iterum consules creati, Placidiae nuptias conciliant. Sed  has ipsa nuptias quum vehementer detrectaret, effecit ut  ipsius famulis indignaretur Constantius. Tandem nihilominus ipso quo consulatum iniit die, manu ipsam arreptam  Honorius imperator, frater ejus, invitam Constantio in  manum tradit, nuptiaeque splendide celebrantur (417 Jan.  1). Hinc nata filia, quam Honoriam nominarunt: filius  itera (419 Jul. 3), cui Valentiniano nomen datum, qui  superstite etiamnum Honorio Nobilissimus dictus, impellente fratrem Placidia. Quin et mortuo Honorio, disjectaque Joannis tyrannide, Romanorum idem Augustus creatus  est Constantius vero Honorii in augustali imperio collega  fit, ab illo quidem ipso, sed paene repugnante, constitutus.  Placidia quoque Augusta a fratre et marito dicta est  (421 Feb. 8). Dein ad Theodosium, qui fratre Honorii  genitus Orientis partibus Augustus imperabat, de Constantii imperatoris electione nuntius mittitur, minimeque receptus est. Hinc morbum Constantius contraxit, suscepti  poenitens imperii, quod non jam, ut antea, eundi redeundique, quo et quando vellet, libertas esset: neque ludicris, ut moris ejus erat, operam dare jam imperatori permitteretur. Igitur septimo imperii mense, quemadmodum et  insomnium sic indicaverat: «Sextus abiit: septimus inchoatur,»  pleuritide exstinctus est (421 Sept.), exstincta  in Occidentem ira atque expeditione, quam, quod ad imperii societatem admissus non esset, animo agitabat. 35. Valia, principe Gothorum, morte absumpto (418),  imperium Theuderichus suscepit. 36. Scriptor varia maritimo itinere passus, vix salvus  evasit. Ubi et prodigiosa quaedam desidere commemorat,  in ipsum navigii malum magno cum pondere ingruente, ut  jam mergendi viderentur. Uraniam vero meteorum illud  a nautis appellari. Refert de psittaco, quocum annos ipse  viginti vixerit, ut nullam fere humanarum actionum, quam  non imitaretur, omiserit. Saltabat enim, et canebat, et suo  quemque nomine compellabat, ceteraque faciebat. 36. Refert item historicus, quum apud Thebas et Syenen  lustrandorum locorum cognoscendique studio versaretur,  fama excitatos praefectos ac vates eorum barbarorum, qui  Talmin incolunt, quos Blemmyas vocant, ipsius optasse congressum atque colloquium. «Abripuerunt itaque me, ait,  in ipsam usque Talmin, ut illas quoque regiones perlustrarem, a Philis quinque dierum intervallo distantes usque ad  urbem scilicet, quae dicitur Prima. Haec olim prima Thebaidis urbs erat a barbarico solo proficiscenti, eamque ob causam a Romanis latino vocabulo Prima nominata: quo etiam  nunc nomine vocitatur, quamvis longo jam tempore barbari  eam sibi vindicarint cum aliis quattuor oppidis, Phoenicone,  Chiride, Thapide et Talmide.» In hac regione smaragdi esse  fodinas se comperisse scribit:unde Aegyptiorum regibus olim  smaragdi illa tanta copia suppeditasset. Et haec quidem barbarorum vates inspicere invitabant: verum id slne bona  regis venia non licebat. 38. De Libanio quodam admiranda refert, Asianum genere hunc, Honorio et Constantio imperatoribus (421), Ravennam venisse, summumque veneticum ac magum fuisse.  Dicit enim professum esse, admiranda posse se absque  armatis hominibus adversas barbaros patrare. At quum  deinde experimentum promissi dedisset, et fama longius  manans ad ipsas usque Placidiae aures rumorem detulisset, necatum illum esse: comminante Placidia conjugi Constantio divortium, nisi e vivis tolleretur Libanius praestigiator atque infidelis. 39. Constantius genere Illyrius fuit, e Naisso urbe Daciae, qui multis obitis jam inde a Theodosii Magni temporibus  militiae muneribus, ad summum tandem, ut diximus, im  perii apicem evectus est. Is quum cetera fuit laude dignus  tum quod auri nulla cupiditate flagraret, antequam quidem  Placidiae conjungeretur; nam ea uxore ducta, pecuniarum  avidus evasit. Ipso ergo mortuo, cum postulatis bomnes Ravennam undique confluxerunt, quos bonis ille per injuriam exuisset. «Verum Honorii, inquit, lenitas, et Placidiae cum eo arcta nimis familiaritas, frustra ut essent hae querimoniae omnisque adeo juris vis ac potentia, effecit.» 40. Honorii erga sororem affectio tanta fuit, ex quo  Constantius, ejus maritus, vita decessit, ut perdile nimis amando et assidue os ejus osculando turpis apud multos consuetudinis suspicionem non effugerit. Sed hic amor in  tantum brevi vertit odium, allaborantibus Spadusa atque  Elpidia Placidiae nutrice, quibus illa tribuebat plurimum, adjutante item ipsas Leonteo, illius curatore, ut et seditiones Ravennae frequenter exsisterent (adhaerebat enim ipsi adhuc barbarorum turba, quum ex Adaulphi, tum ex Constantii imperatoris conjugiis), et vulnera etiam utrimque inferrentur; donec tandem ob eas ipsas inimicitias et priori amori  par nunc odium Constantinopolim Placidia, fratre praevalente, cum liberis ablegatur (423). Solus Bonifacius fidem  illi servans, quum ex Africa, cui praeerat, pecuniam, ut  poterat. submittebat, tum ad alia ei obsequia praesto erat.  Qui post etiam, ut ad imperium haec rediret, nihil non fecit  tulitque. 41. Honorius aquae intercutis morbo correptus, ante diem  sextum kalendas Septembris (an. 423) vitam finiit, missaeque in Orientem litterae Augusti mortem nuntiantes. Quae  dum ultro citroque mittuntur, Joannes quidam tyrannidem  occupavit. De quo in ipsa ejus inauguratione, tanquam aliquo futurae rei oraculo, jactum est: «Cadit, non stat:»  quod vulgus dictum invertens exclamabat: «Stat, non  cadit.» 42. Bonifactus vir erat heroicus, qui cum multis saepe  gentibus barbaris strenue pugnavit, paucis interdum copiis  adhibitis, interdum pluribus, nonnunquam vero et singulari certamine: et, ut verbo dicam, barbaras multas variasque gentes Africa expulit. Idem justitiae vel inprimis studiosus et abstinens ac pecuniarum contemptor fuit. A quo  etiam hujusmodi aliquando patratum facinus. Rusticus  quidam praestanti forma uxorem suam cum barbaro quodam e confoederatis milite consuescere cognovit: rogavit  itaque Bonifacium, dedecus illud familiae deplorans, ut  opem ferret. Ille, cognito loci intervallo et agri nomine ubi  adulterium patraretur, hominem tum quidem dimisit, in  posterum diem ad se redire jussum. Noctu autem, insciis  omnibus, in agrum illum septuaginta stadiis dissttum profectus, deprehensi cum moecha barbari caput amputavit, eademque domum nocte revertit. Redeunti dein, ut mandatum fuerat, postridie marito, barbari caput obtulit, percunctatus an novisset. Ille, spectaculo percussus, et quasi  sensu motus, mox, ubi agnovit, multis justitiae causa actis  gratiis, domum laetus rediit. 43. E magnis Romanae urbis domibus, ut hic refert,  omnia intra se unaquaeque habuit, quaecumque mediocris  etiam urbs habere potuit, hippodromum, fora, delubra,  fontes, varia balnea. Hinc et scriptor sic exclamat: Est urbs una domus: mille oppida continet una urbs. Sed et lavacra publica ingenti prorsus fuere magnitudine,  e quibus, quae Antoninianae nominantur Thermae, ad commodiorem lavantium usum mille sexcenta habuerunt sedilia, e marmore polito fabricata, Diocletianae duplo fere  plura. Romanae vero urbis moenia ex Ammonis geometrae  dimensione, quo tempore Gothi illam priore incursione infestarunt, viginti et unius miliaris spatium in circuitu habere comperta sunt. 44. Multas Romae familias annuos reditus e bonis accepisse quadraginta circiter auri centenarios, absque frumento  et vino aliisque speciebus, quae tertiam aequabant auri partem, si venderentur. Alteras vero post has decem aut quindecim centenarios in censu habuisse. Probum, Olympii  (I. Olybrii) filium, in praetura, quam Joannis tyranni  temporibus gessit, auri centenarios duodecim expendisse: Symmachum vero oratorem, mediocri censu senatorem,  ante captam urbem filio Symmacho praeturam gerente,  centenarios impendisse viginti; Maximum dein, ex opulentis  ac beatis unum, in filii praeturam quadraginta centenarios  impendisse. Septem autem diebus solennes ludos praetores  celebrabant. 45. Scriptor hic Ulyssem ait non circa Siciliam, sed ad  extremas Italiae oras oberrasse; et trajecto Oceano ad inferos descendisse, atque in eo mari variis illum erroribus  jactatum fuisse. Quod multis confirmare nititur. Nos et  alios plures legimus in his cum illo consentientes. 46. Remissa est Constantinopoli a Theodosio Placidia cum liberis adversus Joannem tyrannum: et illa quidem Augustae nomen, Valentinianus vero Nobilissimi titulum iterato suscepit (424). Submissus quoque exercitus, bellique imperator utriusque militiae, Ardaburius nimirum cum Aspare  filio, addito et tertio Candidiano. Ad Thessalonicam quum  ventum esset, Helion officiorum magister, a Theodosio  missus, Valentinianum in ipsa illa urbe Caesaris veste induit,  annos natum non amplius quinque (424). Quum autem ad  Italiam pervenissent, Ardaburius a tyranui militibus capitur, missusque ad illum amicitiam cum eodem init. Ejus interim filius, Aspar, una cum Placidia in magna rerum desperatione luctuque versabantur. Sed Candidianus, multis  occupatis urbibus, partaque rebus bene gestis nominis claritate, luctum dissipavit animosque reddidit. Caeso dein Joanne tyranno (425), Placidia una cum Caesare filio Ravennam iniit. Helion vero, magister et patricius, Romam invasit, omnibusque eo confluentibus, Valentinianum jam septennem veste induit imperatoria. In his Historiae finis  est. 
<urn:lofts:fhg.4.olympiodorus_thebaeus:2.1> Ad Ravennam (quae metropolis est Flaminiae; prisca sane civitas, colonia Thessalorum, Rhene dicta, quod eam aquae  ab omni parte circumfluunt; non autem propterea, sicut Olymptodorus Thebaeus ait, quod Remus, Romuli frater,  eam condiderit), ad Ravennam igitur Stelichone jam parato  ad Illyricas urbes cum exercitu adeundas, et Alarichi auxilio ab Arcadio avertendas et Honorii regno adjiciendas impedimenta duo contigit intervenire. 
