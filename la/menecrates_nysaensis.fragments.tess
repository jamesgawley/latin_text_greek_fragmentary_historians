<urn:lofts:fhg.2.menecrates_nysaensis:8.1> Menecrates quidam, qui Historiam Nicaeae urbis Bithyniae edidit, Theseum memorat, quum Antiopam teneret, demoratum aliquamdiu illis in oris: habuisse autem eum secum commilitones, tres Athenienses juvenes, fratres inter se, Euneum, Thoantem et Soloenta. Hunc Antiopae amore inflammatum, quum ardorem suum celaret alios, uni ex familiaribus detexisse; qui quum Antiopam hac de re appellaret, eam attentationem hujus repulisse acriter, prudenter id tamen tulisse et leniter, neque ad Theseum detulisse. At Solois, abscissa spe quum in amnem quendam se abjecisset et interiisset, explorata tunc causa et adolescentis amore, tulisse Theseum rem graviter, discruciatumque oraculum quoddam Apollinis ad se applicasse. Nam a Pythia sibi Delphis praeceptum, quum peregre gravissime angeretur et esset pertristis, urbem ibi ut conderet, et aliquos de suis relinqueret ejus rectores. Hinc urbem, quam condidit, a dei nomine Pythopolin nuncupasse; atque in honorem adolescentis, propinquum flumen, Soloentem: reliquisse etiam illius fratres velut rectores et legislatores, cum iisque Hermum, Atheniensem ex patriciis; a quo locum quendam Ἑρμοῦ οἰκίαν (id est aedes Hermae [Mercurii], quum deberent Ἕρμου, Hermi) dicere Pythopolitas: qui parum recte circumflectunt secundam syllabam honoremque ad deum Mercurium ab heroe traducunt.
