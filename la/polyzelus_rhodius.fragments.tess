<urn:lofts:fhg.4.polyzelus_rhodius:3.1>  Hoc in negotio traditum est accidisse Soloni rem longe omnium adversissimam. Quum enim statuisset aes alienum remittere sermonemque ei proposito aptum commodumque initium circumspiceret, amicis suis, quibus et maxime fidebat et summopere utebatur, Cononi, Cliniae et Hipponico indicavit, agros se intactos relicturum, novas autem tabulas facturum. Huic rei antevertentes illi magna pecuniae vi a divitibus mutuo sumpta, multos agros coemerunt: post decreto publicato, quum ipsi fructus ex agris perciperent, creditoribus autem debitum non redderent, magnis criminibus calumniisque Solonem objecerunt, tanquam non ferendae, sed faciendae injuriae particeps ipse fuisset. Hanc tamen infamiam ipse statim diluit, quinque talentis (tot enim ei debebantur) secundum legem a se primo omnium condonatis. Quidam, in quibus est Polyzelus Rhodius, quindecim talenta in nominibus habuisse Solonem scribunt; amici vero ejus semper χρεωκοπίδα:, hoc est novarum tabularum auctores, cognominati sunt. 
<urn:lofts:fhg.4.polyzelus_rhodius:4.1>  Polyzelus Tynen archontem Chalcidensem fuisse ait, a quo lis quae Hesiodo cum fratre erat, judicata sit. 
